{
	"千家诗": [
		{
			"章节": "五言绝句",
			"章节名称": "五言绝句",
			"章节内容": "春眠\n\n（唐）孟浩然\n\n春眠不觉晓，处处闻啼鸟。\n\n夜来风雨声，花落知多少。\n\n访袁拾遗不遇\n\n（唐）孟浩然\n\n洛阳访才子，江岭作流人。\n\n闻说梅花早，何如此地春。\n\n送郭司仓\n\n（唐）王昌龄\n\n映门淮水绿，留骑主人心。\n\n明月随良掾，春潮夜夜深。\n\n洛阳道\n\n（唐）储光羲\n\n大道直如发，春来佳气多。\n\n五陵贵公子，双双呜玉珂。\n\n独坐敬亭山\n\n（唐）李白\n\n众鸟高飞尽，孤云独去闲。\n\n相看两不厌，只有敬亭山。\n\n登鹳鹤楼\n\n（唐）王之涣\n\n白日依山尽，黄河入海流。\n\n欲穷千里目，更上一层楼。\n\n观永乐公主入番\n\n（唐）孙逖\n\n边地莺花少，年来未觉新。\n\n美人天上落，龙塞始应春。\n\n伊州歌\n\n（唐）金昌绪\n\n打起黄莺儿，莫教枝上啼。\n\n啼时惊妾梦，不得到辽西。\n\n左掖梨花\n\n（唐）丘为\n\n冷艳全欺雪，余香乍入衣。\n\n春风且莫定，吹向玉阶飞。\n\n思君恩\n\n（唐）令狐楚\n\n小苑莺歌歇，长门蝶舞多。\n\n眼看春又去，翠辇不曾过。\n\n题袁氏别业\n\n（唐）贺知章\n\n主人不相识，偶坐为林泉。\n\n莫谩愁沽酒，囊中自有钱。\n\n夜送赵纵\n\n（唐）杨炯\n\n赵氏连城璧，由来天下传。\n\n送君还旧府，明月满前川。\n\n竹里馆\n\n（唐）王维\n\n独坐幽篁里，弹琴复长啸。\n\n深林人不知，明月来相照。\n\n送朱大入秦\n\n（唐）王维\n\n避人五陵去，宝剑值千金。\n\n分手脱相赠，平生一片心。\n\n长干行\n\n（唐）崔颢\n\n君家在何处？妾住在横塘。\n\n停船暂借问，或恐是同乡。\n\n咏史\n\n（唐）高适\n\n尚有绨袍赠，应怜范叔寒。\n\n不知天下士，犹作布衣看。\n\n罢相作\n\n（唐）李适之\n\n避贤初罢相，乐圣且衔杯。\n\n为问门前客，今朝几个来。\n\n逢侠者\n\n（唐）钱起\n\n燕赵悲歌士，相逢剧孟家。\n\n寸心言不尽，前路日将斜。\n\n江行望匡庐\n\n（唐）钱起\n\n咫尺愁风雨，匡庐不可登。\n\n只疑云雾窟，犹有六朝僧。\n\n答李浣\n\n（唐）韦应物\n\n林中观易罢，溪上对鸥闲。\n\n楚俗饶词客，何人最往还。\n\n秋风引\n\n（唐）刘禹锡\n\n何处秋风至，萧萧送雁群。\n\n朝来入庭树，孤客最先闻。\n\n秋夜寄丘员外\n\n（唐）韦应物\n\n怀君属秋夜，散步咏凉天。\n\n山空松子落，幽人应未眠。\n\n秋日\n\n（唐）耿湋\n\n返照入闾巷，忧来谁共语。\n\n古道少人行，秋风动禾黍。\n\n秋日湖上\n\n（唐）薛莹\n\n落日五湖游，烟波处处愁。\n\n浮沉千古事，谁与问东流。\n\n宫中题\n\n（唐）李昂\n\n辇路生秋草，上林花满枝。\n\n凭高何限意，无复侍臣知。\n\n汾上惊秋\n\n（唐）苏頲\n\n北风吹白云，万里渡河汾。\n\n心绪逢摇落，秋声不可闻。\n\n寻隐者不遇\n\n（唐）贾岛\n\n松下问童子，言师采药去。\n\n只在此山中，云深不知处。\n\n蜀道后期\n\n（唐）张说\n\n客心争日月，来往预期程。\n\n秋风不相待，先至洛阳城。\n\n静夜思\n\n（唐）李白\n\n床前明月光，疑是地上霜。\n\n举头望明月，低头思故乡。\n\n秋浦歌\n\n（唐）李白\n\n白发三千丈，离愁似个长。\n\n不知明镜里，何处得秋霜。\n\n赠乔侍郎\n\n（唐）陈子昂\n\n汉廷荣巧宦，云阁薄边功。\n\n可怜骢马使，白首为谁雄。\n\n答五陵太守\n\n（唐）王昌龄\n\n仗剑行千里，微躯敢一言。\n\n曾为大梁客，不负信陵恩。\n\n行军九日思长安故园\n\n（唐）岑参\n\n强欲登高去，无人送酒来。\n\n遥怜故园菊，应傍战场开。\n\n婕妤怨\n\n（唐）皇甫冉\n\n花枝出建章，凤管发昭阳。\n\n借问承恩者，双蛾几许长？\n\n题竹林寺\n\n（唐）朱放\n\n岁月人间促，烟霞此地多。\n\n殷勤竹林寺，更得几回过？\n\n过三闾庙\n\n（唐）戴叔伦\n\n沅湘流不尽，屈子怨何深！\n\n日暮秋风起，萧萧枫树林。\n\n易水送别\n\n（唐）骆宾王\n\n此地别燕丹，壮士发冲冠。\n\n昔时人已没，今日水犹寒。\n\n别卢秦卿\n\n（唐）司空曙\n\n知有前期在，难分此夜中。\n\n无将故人酒，不及石尤风。\n\n答人\n\n（唐）太上隐者\n\n偶来松树下，高枕石头眠。\n\n山中无历日，寒尽不知年。"
		},
		{
			"章节": "五言律诗",
			"章节名称": "五言律诗",
			"章节内容": "幸蜀回至剑门\n\n（唐）李隆基\n\n剑阁横云峻，銮舆出狩回。\n\n翠屏千仞合，丹嶂五丁开。\n\n灌木萦旗转，仙云拂马来。\n\n乘时方在德，嗟尔勒铭才。\n\n和晋陵陆承相\n\n（唐）杜审言\n\n独有宦游人，偏惊物候新。\n\n云霞出海曙，梅柳渡江春。\n\n淑气催黄鸟，晴光转绿苹。\n\n忽闻歌古调，归思欲沾巾。\n\n蓬莱三殿侍宴奉敕咏终南山\n\n（唐）杜审言\n\n北斗挂城边，南山倚殿前。\n\n云标金阙回，树杪玉堂悬。\n\n半岭通佳气，中峰绕瑞烟。\n\n小臣持献寿，长此戴尧天。\n\n春夜别友人\n\n（唐）陈子昂\n\n银烛吐青烟，金尊对绮筵。\n\n离堂思琴瑟，别路绕山川。\n\n明月悬高树，长河没晓天。\n\n悠悠洛阳道，此会在何年。\n\n长宁公主东庄侍宴\n\n（唐）李峤\n\n别业临青甸，鸣銮降紫霄。\n\n长筵鵷鹭集，仙管凤凰调。\n\n树接南山近，烟含北渚遥。\n\n承恩咸已醉，恋赏未还镳。\n\n恩赐丽正殿书院赐宴应制得林字\n\n（唐）张说\n\n东壁图书府，西园翰墨林。\n\n诵诗闻国政，讲易见天心。\n\n位窃和羹重，恩叨醉酒深。\n\n载歌春兴曲，情竭为知音。\n\n送友人\n\n（唐）李白\n\n青山横北郭，白水绕东城。\n\n此地一为别，孤篷万里征。\n\n浮云游子意，落日故人情。\n\n挥手自兹去，萧萧斑马鸣。\n\n送友人入蜀\n\n（唐）李白\n\n见说蚕丛路，崎岖不易行。\n\n山从人面起，云傍马头生。\n\n芳树笼秦栈，春流绕蜀城。\n\n升沈应已定，不必问君平。\n\n次北固山下\n\n（唐）王湾\n\n客路青山外，行舟绿水前。\n\n潮平两岸阔，风正一帆悬。\n\n海日生残夜，江春入旧年。\n\n乡书何处达，归雁洛阳边。\n\n苏氏别业\n\n（唐）祖咏\n\n别业居幽处，到来生隐心。\n\n南山当户牖，澧水映园林。\n\n竹覆经冬雪，庭昏未夕阴。\n\n寥寥人境外，闲坐听春禽。\n\n春宿左省\n\n（唐）杜甫\n\n花隐掖垣暮，啾啾栖鸟过。\n\n星临万户动，月傍九霄多。\n\n不寝听金钥，因风想玉坷。\n\n明朝有封事，数问夜如何？\n\n题玄武禅师屋壁\n\n（唐）杜甫\n\n何年顾虎头，满壁画沧州。\n\n赤日石林气，青天江海流。\n\n锡飞常近鹤，杯渡不惊鸥。\n\n似得庐山路，真随惠远游。\n\n终南山\n\n（唐）王维\n\n太乙近天都，连山到海隅。\n\n白云回望合，青霭入看无。\n\n分野中峰变，阴晴众壑殊。\n\n欲投何处宿，隔水问樵夫。\n\n登总持阁\n\n（唐）岑参\n\n高阁逼诸天，登临近日边。\n\n晴开万井树，愁看五陵烟。\n\n槛外低秦岭，窗中小渭川。\n\n早知清净理，常愿奉金仙。\n\n寄左省杜拾遗\n\n（唐）岑参\n\n联步趋丹陛，分曹限紫薇。\n\n晓随天仗入，暮惹御香归。\n\n白发悲花落，青云羡鸟飞。\n\n圣朝无阙事，自觉谏书稀。\n\n登兖州城楼\n\n（唐）杜甫\n\n东郡趋庭日，南楼纵目初。\n\n浮云连海岱，平野入青徐。\n\n孤嶂秦碑在，荒城鲁殿余。\n\n从来多古意，临眺独踌躇。\n\n杜少府之任蜀州\n\n（唐）王勃\n\n城阙辅三秦，风烟望五津。\n\n与君离别意，同是宦游人。\n\n海内存知己，天涯若比邻。\n\n无为在歧路，儿女共沾巾。\n\n送崔融\n\n（唐）杜审言\n\n君王行出将，书记远从征。\n\n祖帐连河阙，军麾动洛城。\n\n旌旗朝朔气，笳吹夜边声。\n\n坐觉烟尘少，秋风古北平。\n\n扈从登封途中作\n\n（唐）宋之问\n\n帐殿郁崔嵬，仙游实壮哉！\n\n晓云连幕卷，夜火杂星回。\n\n谷暗千旗出，山鸣万乘来。\n\n扈从良可赋，终乏掞天才。\n\n题义公禅房\n\n（唐）孟浩然\n\n义公习禅寂，结宇依空林。\n\n户外一峰秀，阶前众壑深。\n\n夕阳连雨足，空翠落庭阴。\n\n看取莲花净，方知不染心。\n\n醉后赠张九旭\n\n（唐）高适\n\n世上漫相识，此翁殊不然。\n\n兴来书自圣，醉后语尤颠。\n\n白发老闲事，青云在目前。\n\n床头一壶酒，能更几回眠。\n\n玉台观\n\n（唐）高适\n\n浩劫因王造，平台访古游。\n\n彩云萧史驻，文字鲁恭留。\n\n宫阙通群帝，乾坤到十洲。\n\n人传有笙鹤，时过北山头。\n\n观李固请司马弟山水图\n\n（唐）杜甫\n\n方丈浑连水，天台总映云。\n\n人间长见画，老去限空闻。\n\n范蠡舟偏小，王乔鹤不群。\n\n此生随万物，何处出尘氛。\n\n旅夜书怀\n\n（唐）杜甫\n\n细草微风岸，危樯独夜舟。\n\n星垂平野阔，月涌大江流。\n\n名岂文章著，官因老病休。\n\n飘飘何所似，天地一沙鸥。\n\n登岳阳楼\n\n（唐）杜甫\n\n昔闻洞庭水，今上岳阳楼。\n\n吴楚东南坼，乾坤日月浮。\n\n亲朋无一字，老病有孤舟。\n\n戎马关山北，凭轩涕泗流。\n\n江南旅情\n\n（唐）祖咏\n\n楚山不可极，归路但萧条。\n\n海色晴看雨，江声夜听潮。\n\n剑留南斗近，书寄北风遥。\n\n为报空潭橘，无媒寄洛桥。\n\n宿龙兴寺\n\n（唐）綦毋潜\n\n香刹夜忘归，松清古殿扉。\n\n灯明方丈室，珠系比丘衣。\n\n白日传心净，青莲喻法微。\n\n天花落不尽，处处鸟衔飞。\n\n破山寺后禅院\n\n（唐）常建\n\n清晨入古寺，初日照高林。\n\n曲径通幽处，禅房花木深。\n\n山光悦鸟性，潭影空人心。\n\n万籁此俱寂，惟闻钟磬音。\n\n题松汀驿\n\n（唐）张佑\n\n山色远含空，苍茫泽国东。\n\n海明先见日，江白迥闻风。\n\n鸟道高原去，人烟小径通。\n\n那知旧遗逸，不在五湖中。\n\n圣果寺\n\n（唐）释处默\n\n路自中峰上，盘回出薜萝。\n\n到江吴地尽，隔岸越山多。\n\n古木丛青蔼，遥天浸白波。\n\n下方城郭近，钟磬杂笙歌。\n\n野望\n\n（唐）王绩\n\n东皋薄暮望，徙倚欲何依。\n\n树树皆秋色，山山惟落晖。\n\n牧人驱犊返，猎马带禽归。\n\n相顾无相识，长歌怀采薇。\n\n送著作佐郎崔融等从梁王东征\n\n（唐）陈子昂\n\n金天方肃杀，白露始专征。\n\n王师非乐战，之子慎佳兵。\n\n海气侵南部，边风扫北平。\n\n莫卖卢龙塞，归邀麟阁名。\n\n携妓纳凉晚际遇雨\n\n（唐）杜甫\n\n其一\n\n落日放船好，轻风生浪迟。\n\n竹深留客处，荷净纳凉时。\n\n公子调冰水，佳人雪藕丝。\n\n片云头上黑，应是雨催诗。\n\n其二\n\n雨来沾席上，风急打船头。\n\n越女红裙湿，燕姬翠黛愁。\n\n缆侵堤柳系，幔卷浪花浮。\n\n归路翻萧飒，陂塘五月秋。\n\n宿云门寺阁\n\n（唐）孙逖\n\n香阁东山下，烟花象外幽。\n\n悬灯千嶂夕，卷幔五湖秋。\n\n画壁余鸿雁，纱窗宿斗牛。\n\n更疑天路近，梦与白云游。\n\n秋登宣城谢眺北楼\n\n（唐）李白\n\n江城如画里，山晚望晴空。\n\n两水夹明镜，双桥落彩虹。\n\n人烟寒橘柚，秋色老梧桐。\n\n谁念北楼上，临风怀谢公。\n\n临洞庭\n\n（唐）孟浩然\n\n八月湖水平，涵虚混太清。\n\n气蒸云梦泽，波撼岳阳城。\n\n欲济无舟楫，端居耻圣明。\n\n坐观垂钓者，徒有羡鱼情。\n\n过香积寺\n\n（唐）王维\n\n不知香积寺，数里入云峰。\n\n古木无人径，深山何处钟。\n\n泉声咽危石，日色冷青松。\n\n薄暮空潭曲，安禅制毒龙。\n\n送郑侍御谪闽中\n\n（唐）高适\n\n谪去君无恨，闽中我旧过。\n\n大都秋雁少，只是夜猿多。\n\n东路云山合，南天瘴疠和。\n\n自当逢雨露，行矣顺风波。\n\n秦州杂诗\n\n（唐）杜甫\n\n凤林戈未息，鱼海路常难。\n\n候火云峰峻，悬军幕井乾。\n\n风连西极动，月过北庭寒。\n\n故老思飞将，何时议筑坛。\n\n禹庙\n\n（唐）杜甫\n\n禹庙空山里，秋风落日斜。\n\n荒庭垂橘柚，古屋画龙蛇。\n\n云气生虚壁，江深走白沙。\n\n早知乘四载，疏凿控三巴。\n\n望秦川\n\n（唐）李颀\n\n秦川朝望迥，日出正东峰。\n\n远近山河净，逶迤城阙重。\n\n秋声万户竹，寒色五陵松。\n\n有客归欤叹，凄其霜露浓。\n\n同王徵君洞庭有怀\n\n（唐）张谓\n\n八月洞庭秋，潇湘水北流。\n\n还家万里梦，为客五更愁。\n\n不用开书帙，偏宜上酒楼。\n\n故人京洛满，何日复同游。\n\n渡扬子江\n\n（唐）丁仙芝\n\n桂楫中流望，空波两岸明。\n\n林开扬子驿，山出润州城。\n\n海尽边阴静，江寒朔吹生。\n\n更闻枫叶下，淅沥度秋声。\n\n幽州夜歌\n\n（唐）张说\n\n凉风吹夜雨，萧瑟动寒林。\n\n正有高堂宴，能忘迟暮心。\n\n军中宜剑舞，塞上重笳音。\n\n不作边城将，谁知恩遇深。"
		},
		{
			"章节": "七言绝句",
			"章节名称": "七言绝句",
			"章节内容": "春日偶成\n\n（宋）程颢\n\n云淡风轻近午天，傍花随柳过前川。\n\n时人不识余心乐，将谓偷闲学少年。\n\n春日\n\n（宋）朱熹\n\n胜日寻芳泗水滨，无边光景一时新。\n\n等闲识得东风面，万紫千红总是春。\n\n春宵\n\n（宋）苏轼\n\n春宵一刻值千金，花有清香月有阴。\n\n歌管楼台声细细，秋千院落夜沈沈。\n\n城东早春\n\n（唐）杨巨源\n\n诗家清景在新春，绿柳才黄半未匀。\n\n若待上林花似锦，出门俱是看花人。\n\n春夜\n\n（宋）王安石\n\n金炉香烬漏声残，剪剪轻风阵阵寒。\n\n春色恼人眠不得，月移花影上栏杆。\n\n初春小雨\n\n（宋）韩愈\n\n天街小雨润如酥，草色遥看近却无。\n\n最是一年春好处，绝胜烟柳满皇都。\n\n元日\n\n（宋）王安石\n\n爆竹声中一岁除，春风送暖入屠苏。\n\n千门万户曈曈日，总把新桃换旧符。\n\n上元侍宴\n\n（宋）苏轼\n\n淡月疏星绕建章，仙风吹下御炉香。\n\n侍臣鹄立通明殿，一朵红云捧玉皇。\n\n立春偶成\n\n（宋）张栻\n\n律回岁晚冰霜少，春到人间草木知。\n\n便觉眼前生意满，东风吹水绿参差。\n\n打球图\n\n（宋）晁无咎\n\n阊阖千门万户开，三郎沈醉打球回。\n\n九龄已老韩休死，无复明朝谏疏来。\n\n宫词\n\n（宋）林洪\n\n其一\n\n金殿当头紫阁重，仙人掌上玉芙蓉。\n\n太平天子朝元日，五色云车驾六龙。\n\n其二\n\n殿上衮衣明日月，砚中旗影动龙蛇。\n\n纵横礼乐三千字，独对丹墀日未斜。\n\n咏华清宫\n\n（唐）王建\n\n行尽江南数十程，晓风残月入华清。\n\n朝元阁上西风急，都入长杨作雨声。\n\n清平调词\n\n（唐）李白\n\n云想衣裳花想容，春风拂槛露华浓。\n\n若非群玉山头见，会向瑶台月下逢。\n\n题邸间壁\n\n（宋）郑会\n\n酴醿香梦怯春寒，翠掩重门燕子闲。\n\n敲断玉钗红烛冷，计程应说到常山。\n\n绝句\n\n（唐）杜甫\n\n两个黄鹂鸣翠柳，一行白鹭上青天。\n\n窗含西岭千秋雪，门泊东吴万里船。\n\n海棠\n\n（宋）苏轼\n\n东风袅袅泛崇光，香雾空蒙月转廊。\n\n只恐夜深花睡去，故烧高烛照红妆。\n\n清明\n\n（宋）王禹偁\n\n无花无酒过清明，兴味萧然似野僧。\n\n昨日邻家乞新火，晓窗分与读书灯。\n\n清明\n\n（唐）杜牧\n\n清明时节雨纷纷，路上行人欲断魂。\n\n借问酒家何处有，牧童遥指杏花村。\n\n社日\n\n（唐）张演\n\n鹅湖山下稻粱肥，豚栅鸡栖对掩扉。\n\n桑柘影斜春社散，家家扶得醉人归。\n\n寒食\n\n（唐）韩翃\n\n春城无处不飞花，寒食东风御柳斜。\n\n日暮汉宫传蜡烛，轻烟散入五侯家。\n\n江南春\n\n（唐）杜牧\n\n千里莺啼绿映红，水村山郭酒旗风。\n\n南朝四百八十寺，多少楼台烟雨中。\n\n上高侍郎\n\n（唐）高蟾\n\n天上碧桃和露种，日边红杏倚云栽。\n\n芙蓉生在秋江上，不向东风怨未开。\n\n绝句\n\n（宋）僧志安\n\n古木阴中系短篷，杖藜扶我过桥东。\n\n沾衣欲湿杏花雨，吹面不寒杨柳风。\n\n游小园不值\n\n（宋）叶绍翁\n\n应嫌屐齿印苍苔，十扣柴扉九不开。\n\n春色满园关不住，一枝红杏出墙来。\n\n客中行\n\n（唐）李白\n\n兰陵美酒郁金香，玉碗盛来琥珀光。\n\n但使主人能醉客，不知何处是他乡。\n\n题屏\n\n（宋）刘季孙\n\n呢喃燕子语梁间，底事来惊梦里闲。\n\n说与旁人浑不解，杖藜携酒看芝山。\n\n绝句漫兴\n\n（唐）杜甫\n\n肠断春江欲尽头，杖藜徐步立芳洲。\n\n颠狂柳絮随风舞，轻薄桃花逐水流。\n\n庆全庵桃花\n\n（宋）谢枋得\n\n寻得桃源好避秦，桃红又是一年春。\n\n花飞莫遣随流水，怕有渔郎来问津。\n\n玄都观桃花\n\n（唐）刘禹锡\n\n紫陌红尘拂面来，无人不道看花回。\n\n玄都观里桃千树，尽是刘郎去后栽。\n\n再游玄都观\n\n（唐）刘禹锡\n\n百亩庭中半是苔，桃花净尽菜花开。\n\n种桃道士归何处，前度刘郎今又来。\n\n滁州西涧\n\n（唐）韦应物\n\n独怜幽草涧边生，上有黄鹂深树鸣。\n\n春潮带雨晚来急，野渡无人舟自横。\n\n花影\n\n（宋）苏轼\n\n重重叠叠上瑶台，几度呼童扫不开。\n\n刚被太阳收拾去，却教明月送将来。\n\n北山\n\n（宋）王安石\n\n北山输绿涨横陂，直堑回塘滟滟时。\n\n细数落花因坐久，缓寻芳草得归迟。\n\n湖上\n\n（宋）徐元杰\n\n花开红树乱莺啼，草长平湖白鹭飞。\n\n风日晴和人意好，夕阳箫鼓几船归。\n\n漫兴\n\n（唐）杜甫\n\n糁径杨花铺白毡，点溪荷叶叠青钱。\n\n笋根稚子无人见，沙上凫雏傍母眠。\n\n春晴\n\n（宋）王驾\n\n雨前初见花间蕊，雨后全无叶底花。\n\n蜂蝶纷纷过墙去，却疑春色在邻家。\n\n春暮\n\n（宋）曹豳\n\n门外无人问落花，绿阴冉冉遍天涯。\n\n林莺啼到无声处，青草池塘独听蛙。\n\n落花\n\n（宋）朱淑贞\n\n连理枝头花正开，妒花风雨便相催。\n\n愿教青帝常为主，莫遣纷纷点翠苔。\n\n春暮游小园\n\n（宋）王淇\n\n一从梅粉褪残妆，涂抹新红上海棠。\n\n开到荼蘼花事了，丝丝夭棘出莓墙。\n\n莺梭\n\n（宋）刘克庄\n\n掷柳迁乔太有情，交交时作弄机声。\n\n洛阳三月花如锦，多少工夫织得成。\n\n暮春即事\n\n（宋）叶采\n\n双双瓦雀行书案，点点杨花入砚池。\n\n闲坐小窗读周易，不知春去几多时。\n\n登山\n\n（唐）李涉\n\n终日昏昏醉梦间，忽闻春尽强登山。\n\n因过竹院逢僧话，又得浮生半日闲。\n\n蚕妇吟\n\n（唐）谢枋得\n\n子规啼彻四更时，起视蚕稠怕叶稀。\n\n不信楼头杨柳月，玉人歌舞未曾归。\n\n晚春\n\n（唐）韩愈\n\n草木知春不久归，百般红紫斗芳菲。\n\n杨花榆荚无才思，惟解漫天作雪飞。\n\n伤春\n\n（宋）杨万里\n\n准拟今春乐事浓，依然枉却一东风。\n\n年年不带看花眼，不是愁中即病中。\n\n送春\n\n（宋）王令\n\n三月残花落更开，小檐日日燕飞来。\n\n子规夜半犹啼血，不信东风唤不回。\n\n三月晦日送春\n\n（唐）贾岛\n\n三月正当三十日，风光别我苦吟身。\n\n共君今夜不须睡，未到晓钟犹是春。\n\n客中初夏\n\n（宋）司马光\n\n四月清和雨乍晴，南山当户转分明。\n\n更无柳絮因风起，惟有葵花向日倾。\n\n有约\n\n（宋）司马光\n\n黄梅时节家家雨，青草池塘处处蛙。\n\n有约不来过夜半，闲敲棋子落灯花。\n\n初夏睡起\n\n（宋）杨万里\n\n梅子流酸溅齿牙，芭蕉分绿上窗纱。\n\n日长睡起无情思，闲看儿童捉柳花。\n\n三衢道中\n\n（宋）曾几\n\n梅子黄时日日晴，小溪泛尽却山行。\n\n绿阴不减来时路，添得黄鹂四五声。\n\n即景\n\n（宋）朱淑贞\n\n竹摇清影罩幽窗，两两时禽噪夕阳。\n\n谢却海棠飞尽絮，困人天气日初长。\n\n夏日\n\n（宋）戴敏\n\n乳鸭池塘水浅深，熟梅天气半晴阴。\n\n东园载酒西园醉，摘尽枇杷一树金。\n\n晚楼闲坐\n\n（宋）王安石\n\n四顾山光接水光，凭栏十里芰荷香。\n\n清风明月无人管，并作南来一味凉。\n\n山居夏日\n\n（唐）高骈\n\n绿树阴浓夏日长，楼台倒影入池塘。\n\n水晶帘动微风起，满架蔷薇一院香。\n\n田家\n\n（宋）范成大\n\n昼出耘田夜绩麻，村庄儿女各当家。\n\n童孙未解供耕织，也傍桑阴学种瓜。\n\n村居即事\n\n（宋）范成大\n\n绿遍山原白满川，子规声里雨如烟。\n\n乡村四月闲人少，才了蚕桑又插田。\n\n题榴花\n\n（宋）朱熹\n\n五月榴花照眼明，枝间时见子初成。\n\n可怜此地无车马，颠倒苍苔落绛英。\n\n村晚\n\n（宋）雷震\n\n草满池塘水满陂，山衔落日浸寒漪。\n\n牧童归去横牛背，短笛无腔信口吹。\n\n茅檐\n\n（宋）王安石\n\n茅檐常扫净无苔，花木成蹊手自栽。\n\n一水护田将绿绕，两山排闼送青来。\n\n乌衣巷\n\n（唐）刘禹锡\n\n朱雀桥边野草花，乌衣巷口夕阳斜。\n\n旧时王谢堂前燕，飞入寻常百姓家。\n\n送元二使安西\n\n（唐）王维\n\n渭城朝雨浥轻尘，客舍青青柳色新。\n\n劝君更尽一杯酒，西出阳关无故人。\n\n与史朗中饮听黄鹤楼上吹笛\n\n（唐）李白\n\n一为迁客去长沙，西望长安不见家。\n\n黄鹤楼中吹玉笛，江城五月落梅花。\n\n题淮南寺\n\n（宋）程颢\n\n南去北来休便休，白蘋吹尽楚江秋。\n\n道人不是悲秋客，一任晚山相对愁。\n\n秋月\n\n（宋）程颢\n\n清溪流过碧山头，空水澄鲜一色秋。\n\n隔断红尘三十里，白云红叶两悠悠。\n\n七夕\n\n（宋）杨朴\n\n未会牵牛意若何，须邀织女弄金梭。\n\n年年乞与人间巧，不道人间巧已多。\n\n立秋\n\n（宋）刘翰\n\n乳鸦啼散玉屏空，一枕新凉一扇风。\n\n睡起秋声无觅处，满阶梧叶月明中。\n\n秋夕\n\n（唐）杜牧\n\n银烛秋光冷画屏，轻罗小扇扑流萤。\n\n天街夜色凉如水，卧看牵牛织女星。\n\n中秋月\n\n（唐）杜牧\n\n暮云收尽溢清寒，银汉无声转玉盘。\n\n此生此夜不长好，明月明年何处看？\n\n江楼有感\n\n（唐）赵嘏\n\n独上江楼思渺然，月光如水水如天。\n\n同来玩月人何在，风景依稀似去年。\n\n题临安邸\n\n（宋）林升\n\n山外青山楼外楼，西湖歌舞几时休。\n\n暖风薰得游人醉，直把杭州作汴州。\n\n西湖\n\n（宋）苏轼\n\n毕竟西湖六月中，风光不与四时同。\n\n接天莲叶无穷碧，映日荷花别样红。\n\n饮湖上初晴后雨\n\n（宋）苏轼\n\n水光潋滟晴方好，山色空蒙雨亦奇。\n\n欲把西湖比西子，淡妆浓抹总相宜。\n\n入直召对选德殿赐茶而退\n\n（宋）周必大\n\n绿槐夹道集昏鸦，敕使传宣坐赐茶。\n\n归到玉堂清不寐，月钩初上紫薇花。\n\n夏日登车盖亭\n\n（宋）蔡确\n\n纸屏石枕竹方床，手倦抛书午梦长。\n\n睡起莞然成独笑，数声渔笛在沧浪。\n\n真玉堂作\n\n（宋）洪咨夔\n\n禁门深锁寂无哗，浓墨淋漓两相麻。\n\n唱彻五更天未晓，一墀月浸紫薇花。\n\n竹楼\n\n（唐）李嘉佑\n\n傲吏身闲笑五侯，西江取竹起高楼。\n\n南风不用蒲葵扇，纱帽闲眠对水鸥。\n\n直中书省\n\n（唐）白居易\n\n丝纶阁下文章静，钟鼓楼中刻漏长。\n\n独坐黄昏谁是伴，紫薇花对紫薇郎。\n\n观书有感（其一）\n\n（宋）朱熹\n\n半亩方塘一鉴开，天光云影共徘徊。\n\n问渠那得清如许，为有源头活水来。\n\n泛舟\n\n（宋）朱熹\n\n昨夜江边春水生，艨艟巨舰一毛轻。\n\n向来枉费推移力，此日中流自在行。\n\n冷泉亭\n\n（宋）林稹\n\n一泓清可沁诗脾，冷暖年来只自知。\n\n流出西湖载歌舞，回头不似在山时。\n\n冬景\n\n（宋）苏轼\n\n荷尽已无擎雨盖，菊残犹有傲霜枝。\n\n一年好景君须记，最是橙黄橘绿时。\n\n枫桥夜泊\n\n（唐）张继\n\n月落乌啼霜满天，江枫渔火对愁眠。\n\n姑苏城外寒山寺，夜半钟声到客船。\n\n寒夜\n\n（宋）杜小山\n\n寒夜客来茶当酒，竹炉汤沸火初红。\n\n寻常一样窗前月，才有梅花便不同。\n\n霜月\n\n（唐）李商隐\n\n初闻征雁已无蝉，百尺楼台水接天。\n\n青女素娥俱耐冷，月中霜里斗婵娟。\n\n梅\n\n（宋）王淇\n\n不受尘埃半点侵，竹篱茅舍自甘心。\n\n只因误识林和靖，惹得诗人说到今。\n\n早春\n\n（宋）白玉蟾\n\n南枝才放两三花，雪里吟香弄粉些。\n\n淡淡著烟浓著月，深深笼水浅笼沙。\n\n雪梅\n\n（宋）卢梅坡\n\n梅雪争春未肯降，骚人阁笔费评章。\n\n梅须逊雪三分白，雪却输梅一段香。\n\n其二\n\n有梅无雪不精神，有雪无诗俗了人。\n\n日暮诗成天又雪，与梅井作十分春。\n\n答锺弱翁\n\n（宋）牧童\n\n草铺横野六七里，笛弄晚风三四声。\n\n归来饱饭黄昏后，不脱蓑衣卧月明。\n\n秦淮夜泊\n\n（唐）杜牧\n\n烟笼寒水月笼沙，夜泊秦淮近酒家。\n\n商女不知亡国恨，隔江犹唱后庭花。\n\n归雁\n\n（唐）钱起\n\n潇湘何事等闲回，水碧沙明两岸苔。\n\n二十五弦弹夜月，不胜清怨却飞来。\n\n题壁\n\n无名氏\n\n一团茅草乱蓬蓬，蓦地烧天蓦地空。\n\n争似满炉煨榾柮，漫腾腾地暖烘烘。"
		},
		{
			"章节": "七言律诗",
			"章节名称": "七言律诗",
			"章节内容": "早朝大明宫\n\n（唐）贾至\n\n银烛朝天紫陌长，禁城春色晓苍苍。\n\n千条弱柳垂青锁，百啭流莺绕建章。\n\n剑佩声随玉墀步，衣冠身惹御炉香。\n\n共沐恩波凤池上，朝朝染翰侍君王。\n\n和贾舍人早朝\n\n（唐）杜甫\n\n五夜漏声催晓箭，九重春色醉仙桃。\n\n旌旗日暖龙蛇动，宫殿风微燕雀高。\n\n朝罢香烟携满袖，诗成珠玉在挥毫。\n\n欲知世掌丝纶美，池上于今有凤毛。\n\n和贾舍人早朝\n\n（唐）王维\n\n绛帻鸡人报晓筹，尚衣方进翠云裘。\n\n九天阊阖开宫殿，万国衣冠拜冕旒。\n\n日色才临仙掌动，香烟欲傍衮龙浮。\n\n朝罢须裁五色诏，佩声归到凤池头。\n\n和贾舍人早朝\n\n（唐）岑参\n\n鸡鸣紫陌曙光寒，莺啭皇州春色阑。\n\n金阙晓钟开万户，玉阶仙仗拥千官。\n\n花迎剑佩星初落，柳拂旌旗露未乾。\n\n独有凤凰池上客，阳春一曲和皆难。\n\n上元应制\n\n（宋）蔡襄\n\n高列千峰宝炬森，端门方喜翠华临。\n\n宸游不为三元夜，乐事还同万众心。\n\n天上清光留此夕，人间和气阁春阴。\n\n要知尽庆华封祝，四十余年惠爱深。\n\n上元应制\n\n（宋）王淇\n\n雪消华月满仙台，万烛当楼宝扇开。\n\n双凤云中扶辇下，六鳌海上驾山来。\n\n镐京春酒沾周宴，汾水秋风陋汉才。\n\n一曲升平人尽乐，君王又进紫霞杯。\n\n侍宴\n\n（唐）沈佺期\n\n皇家贵主好神仙，别业初开云汉边。\n\n山出尽如鸣凤岭，池成不让饮龙川。\n\n妆楼翠幌教春住，舞阁金铺借日悬。\n\n敬从乘舆来此地，称觞献寿乐钧天。\n\n答丁元珍\n\n（宋）欧阳修\n\n春风疑不到天涯，二月山城未见花。\n\n残雪压枝犹有橘，冻雷惊笋欲抽芽。\n\n夜闻啼雁生乡思，病入新年感物华。\n\n曾是洛阳花下客，野芳虽晚不须嗟。\n\n插花吟\n\n（宋）邵雍\n\n头上花枝照酒卮，酒卮中有好花枝。\n\n身经两世太平日，眼见四朝全盛时。\n\n况复筋骸粗康健，那堪时节正芳菲。\n\n酒涵花影红光溜，争忍花前不醉归。\n\n寓意\n\n（宋）晏殊\n\n油壁香车不再逢，峡云无迹任西东。\n\n梨花院落溶溶月，柳絮池塘淡淡风。\n\n几日寂寥伤酒后，一番萧瑟禁烟中。\n\n鱼书欲寄何由达，水远山长处处同。\n\n寒食书事\n\n（宋）赵鼎\n\n寂寂柴门村落里，也教插柳纪年华。\n\n禁烟不到粤人国，上冢亦携庞老家。\n\n汉寝唐陵无麦饭，山溪野径有梨花。\n\n一樽竟藉青苔卧，莫管城头奏暮笳。\n\n清明\n\n（宋）黄庭坚\n\n佳节清明桃李笑，野田荒冢只生愁。\n\n雷惊天地龙蛇蛰，雨足郊原草木柔。\n\n人乞祭余骄妾妇，士甘焚死不公侯。\n\n贤愚千载知谁是，满眼蓬蒿共一丘。\n\n清明\n\n（宋）高菊卿\n\n南北山头多墓田，清明祭扫各纷然。\n\n纸灰飞作白蝴蝶，泪血染成红杜鹃。\n\n日落狐狸眠冢上，夜归儿女笑灯前。\n\n人生有酒须当醉，一滴何曾到九泉。\n\n郊行即事\n\n（宋）程颢\n\n芳原绿野恣行时，春入遥山碧四围。\n\n兴逐乱红穿柳巷，困临流水坐苔矶。\n\n莫辞盏酒十分劝，只恐风花一片飞。\n\n况是清明好天气，不妨游衍莫忘归。\n\n秋千\n\n（宋）僧惠洪\n\n画架双裁翠络偏，佳人春戏小楼前。\n\n飘扬血色裙拖地，断送玉容人上天。\n\n花皮润沾红杏雨，彩绳斜挂绿杨烟。\n\n下来闲处从容立，疑是蟾宫谪神仙。\n\n曲江对酒\n\n（唐）杜甫\n\n一片花飞减却春，风飘万点正愁人。\n\n且看欲尽花经眼，莫厌伤多酒入唇。\n\n江上小堂巢翡翠，苑边高冢卧麒麟。\n\n细推物理须行乐，何用浮名绊此身。\n\n其二\n\n朝回日日典春衣，每日江头尽醉归。\n\n酒债寻常行处有，人生七十古来稀。\n\n穿花蛱蝶深深见，点水蜻蜓款款飞。\n\n传与风光共流转，暂时相赏莫相违。\n\n黄鹤楼\n\n（唐）崔颢\n\n昔人已乘黄鹤去，此地空余黄鹤楼。\n\n黄鹤一去不复返，白云千载空悠悠。\n\n晴川历历汉阳树，芳草萋萋鹦鹉州。\n\n日暮乡关何处是，烟波江上使人愁。\n\n旅怀\n\n（唐）崔涂\n\n水流花谢两无情，送尽东风过楚城。\n\n蝴蝶梦中家万里，杜鹃枝上月三更。\n\n故园书动经年绝，华发春催两鬓生。\n\n自是不归归便得，五湖烟景有谁争。\n\n答李儋\n\n（唐）韦应物\n\n去年花里逢君别，今日花开又一年。\n\n世事茫茫难自料，春愁黯黯独成眠。\n\n身多疾病思田里，邑有流亡愧俸钱。\n\n闻道欲来相问讯，西楼望月几回圆。\n\n江村\n\n（唐）杜甫\n\n清江一曲抱村流，长夏江村事事幽。\n\n自去自来梁上燕，相亲相近水中鸥。\n\n老妻画纸为棋局，稚子敲针作钓钩。\n\n多病所须惟药物，微躯此外更何求。\n\n夏日\n\n（宋）张文潜\n\n长夏江村风日清，檐牙燕雀已生成。\n\n蝶衣晒粉花枝午，蛛网添丝屋角晴。\n\n落落疏廉邀月影，嘈嘈虚枕纳溪声。\n\n久斑两鬓如霜雪，直欲樵渔过此生。\n\n积雨辋川庄作\n\n（唐）王维\n\n积雨空林烟火迟，蒸藜炊黍饷东菑。\n\n漠漠水田飞白鹭，阴阴夏木啭黄鹂。\n\n山中习静合朝槿，松下清斋折露葵。\n\n野老与人争席罢，海鸥何事更相疑。\n\n新竹\n\n（宋）陆游\n\n插棘编篱谨护持，养成寒碧映涟漪。\n\n清风掠地秋先到，赤日行天午不知。\n\n解箨时闻声簌簌，放梢初见影离离。\n\n归闲我欲频来此，枕簟仍教到处随。\n\n偶成\n\n（宋）程颢\n\n闲来无事不从容，睡觉东窗日已红。\n\n万物静观皆自得，四时佳兴与人同。\n\n道通天地有形外，思入风云变态中。\n\n富贵不淫贫贱乐，男儿到此是豪雄。\n\n表兄话旧\n\n（唐）窦叔向\n\n夜合花开香满庭，夜深微雨醉初醒。\n\n远书珍重何由达，旧事凄凉不可听。\n\n去日儿童皆长大，昔年亲友半凋零。\n\n明朝又是孤舟别，愁见河桥酒幔青。\n\n游月陂\n\n（宋）程颢\n\n月坡堤上四徘徊，北有中天百尺台。\n\n万物已随秋气改，一樽聊为晚凉开。\n\n水心云影闲相照，林下泉声静自来。\n\n世事无端何足计，但逢佳节约重陪。\n\n秋兴八首\n\n（唐）杜甫\n\n千家山郭静朝晖，日日江楼坐翠微。\n\n信宿渔人还泛泛，清秋燕子故飞飞。\n\n匡衡抗疏功名薄，刘向传经心事违。\n\n同学少年多不贱，五陵裘马自轻肥。\n\n其二\n\n蓬莱宫阙对南山，承露金茎霄汉间。\n\n西望瑶池降王母，东来紫气满函关。\n\n云移雉尾开宫扇，日绕龙鳞识圣颜。\n\n一卧沧江惊岁晚，几回青琐点朝班。\n\n其三\n\n玉露凋伤枫树林，巫山巫峡气萧森。\n\n江间波浪兼天涌，塞上风云接地阴。\n\n丛菊两开他日泪，孤舟一系故园心。\n\n寒衣处处催刀尺，白帝城高急暮砧。\n\n其四\n\n昆明池水汉时功，武帝旌旗在眼中。\n\n织女机丝虚夜月，石鲸鳞甲动秋风。\n\n波飘菰米沉云黑，露冷莲房坠粉红。\n\n关塞极天惟鸟道，江湖满地一渔翁。\n\n月夜舟中\n\n（宋）戴复古\n\n满船明月浸虚空，绿水无痕夜气冲。\n\n诗思浮沈樯影里，梦魂摇拽橹声中。\n\n星辰冷落碧潭水，鸿雁悲鸣红蓼风。\n\n数点渔灯依古岸，断桥垂露滴梧桐。\n\n长安秋望\n\n（唐）赵嘏\n\n云物凄凉拂署流，汉家宫阙动高秋。\n\n残星几点雁横塞，长笛一声人倚楼。\n\n紫艳半开篱菊静，红衣落尽渚莲愁。\n\n鲈鱼正美不归去，空戴南冠学楚囚。\n\n新秋\n\n（唐）杜甫\n\n火云犹未敛奇峰，欹枕初惊一叶风。\n\n几处园林萧瑟里，谁家砧杵寂寥中。\n\n蝉声断续悲残月，萤焰高低照暮空。\n\n赋就金门期再献，夜深搔首叹飞蓬。\n\n中秋\n\n（宋）李朴\n\n皓魄当空宝镜升，云间仙籁寂无声。\n\n平分秋色一轮满，长伴云衢千里明。\n\n狡兔空从弦外落，妖蟆休向眼前生。\n\n灵槎拟约同携手，更待银河澈底清。\n\n九日蓝耕会饮\n\n（唐）杜甫\n\n老去悲秋强自宽，兴来今日尽君欢。\n\n羞将短发还吹帽，笑倩旁人为正冠。\n\n蓝水远从千涧落，玉山高并两峰寒。\n\n明年此会知谁健，醉把茱萸仔细看。\n\n秋思\n\n（宋）陆游\n\n利欲驱人万火牛，江湖浪迹一沙鸥。\n\n日长似岁闲方觉，事大如天醉亦休。\n\n砧杵敲残深巷月，梧桐摇落故园秋。\n\n欲舒老眼无高处，安得元龙百尺楼。\n\n与朱山人\n\n（唐）杜甫\n\n锦里先生乌角巾，园收芋栗未全贫。\n\n惯看宾客儿童喜，得食阶除鸟雀驯。\n\n秋水才深四五尺，野航恰受两三人。\n\n白沙翠竹江村暮，相送柴门月色新。\n\n闻笛\n\n（唐）赵嘏\n\n谁家吹笛画楼中，断续声随断续风。\n\n响遏行云横碧落，清和冷月到帘栊。\n\n兴来三弄有桓子，赋就一篇怀马融。\n\n曲罢不知人在否，余音嘹亮尚飘空。\n\n冬景\n\n（宋）刘克庄\n\n晴窗早觉爱朝曦，竹外秋声渐作威。\n\n命仆安排新暖阁，呼童熨贴旧寒衣。\n\n叶浮嫩绿酒初熟，橙切香黄蟹正肥。\n\n蓉菊满园皆可羡，赏心从此莫相违。\n\n冬至\n\n（唐）杜甫\n\n天时人事日相催，冬至阳生春又来。\n\n刺绣五纹添弱线，吹葭六管动飞灰。\n\n岸容待腊将舒柳，山意冲寒欲放梅。\n\n云物不殊乡国异，教儿且覆掌中杯。\n\n梅花\n\n（宋）林逋\n\n众芳摇落独鲜妍，占断风情向小园。\n\n疏影横斜水清浅，暗香浮动月黄昏。\n\n霜禽欲下先偷眼，粉蝶如知合断魂。\n\n幸有微吟可相狎，不须檀板共金樽。\n\n左迁至蓝关示侄孙湘\n\n（唐）韩愈\n\n一封朝奏九重天，夕贬潮阳路八千。\n\n本为圣朝除弊政，敢将衰朽惜残年。\n\n云横秦岭家何在，雪拥蓝关马不前。\n\n知汝远来应有意，好收吾骨瘴江边。\n\n干戈\n\n（宋）王中\n\n干戈未定欲何之，一事无成两鬓丝。\n\n踪迹大纲王粲传，情怀小样杜陵诗。\n\n鶺鴒音断人千里，乌鹊巢寒月一枝。\n\n安得中山千日酒，酩然直到太平时。\n\n归隐\n\n（宋）陈抟\n\n十年踪迹走红尘，回首青山入梦频。\n\n紫绶纵荣争及睡，朱门虽富不如贫。\n\n愁闻剑戟扶危主，闷听笙歌聒醉人。\n\n携取旧书归旧隐，野花啼鸟一般春。\n\n山中寡妇\n\n（唐）杜荀鹤\n\n夫因兵乱守蓬茅，麻苎裙衫鬓发焦。\n\n桑柘废来犹纳税，田园荒尽尚徵苗。\n\n时挑野菜和根煮，旋砍生柴带叶烧。\n\n任是深山最深处，也应无计避征徭。\n\n送天师\n\n（明）朱权\n\n霜落芝城柳影疏，殷勤送客出鄱湖。\n\n黄金甲锁雷霆印，红锦韬缠日月符。\n\n天上晓行骑只鹤，人间夜宿解双凫。\n\n匆匆归到神仙府，为问蟠桃熟也无。\n\n送毛伯温\n\n（明）明世宗\n\n大将南征胆气豪，腰横秋水雁翎刀。\n\n风吹鼍鼓山河动，电闪旌旗日月高。\n\n天上麒麟原有种，穴中蝼蚁岂能逃。\n\n太平待诏归来日，朕与先生解战袍。"
		}
	]
}