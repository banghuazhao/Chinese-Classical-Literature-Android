{
"道德经": [
{
"章节": "一",
"章节名称": "第一章",
"章节内容": "道，可道，非常道。名，可名，非常名。无名，天地之始；有名，万物之母。故常无欲，以观其妙；常有欲，以观其徼。此两者同出而异名，同谓之玄。玄之又玄，众妙之门。\n\n"
},
{
"章节": "二",
"章节名称": "第二章",
"章节内容": "天下皆知美之为美，斯恶已；皆知善之为善，斯不善矣。有无相生，难易相成，长短相形，高下相盈，音声相和，前后相随。是以圣人处无为之事，行不言之教。万物作，焉而弗辞，生而弗有，为而弗恃，功成而弗居。夫唯弗居，是以不去。\n\n"
},
{
"章节": "三",
"章节名称": "第三章",
"章节内容": "不尚贤使民不争；不贵难得之货使民不为盗；不见可欲使民心不乱。是以圣人之治：虚其心，实其腹；弱其志，强其骨。常使民无知无欲。使夫知者不敢为也。为无为，则无不治。\n\n"
},
{
"章节": "四",
"章节名称": "第四章",
"章节内容": "道冲，而用之或不盈。渊兮，似万物之宗：挫其锐，解其纷；和其光，同其尘。湛兮，似或存。吾不知谁之子，象帝之先。\n\n"
},
{
"章节": "五",
"章节名称": "第五章",
"章节内容": "天地不仁，以万物为刍狗；圣人不仁，以百姓为刍狗。天地之间，其犹橐龠乎？虚而不屈，动而愈出。多言数穷，不如守中。\n\n"   
},
{
"章节": "六",
"章节名称": "第六章",
"章节内容": "谷神不死是谓玄牝。玄牝之门，是谓天地根。绵绵若存，用之不勤。\n\n"    
},
{
"章节": "七",
"章节名称": "第七章",
"章节内容": "天长地久。天地所以能长且久者，以其不自生，故能长生。是以圣人后其身而身先，外其身而身存。非以其无私邪？故能成其私。\n\n"    
},
{
"章节": "八",
"章节名称": "第八章",
"章节内容": "上善若水。水善利万物而不争，处众人之所恶，故几于道。居善地，心善渊，与善仁，言善信，政善治，事善能，动善时。夫唯不争故无尤。\n\n"    
},
{
"章节": "九",
"章节名称": "第九章",
"章节内容": "持而盈之，不如其已。揣而锐之，不可长保。金玉满堂，莫之能守。富贵而骄，自遗其咎。功遂身退，天之道。\n\n"    
},
{
"章节": "十",
"章节名称": "第十章",
"章节内容": "载营魄抱一，能无离乎？专气致柔，能婴儿乎？涤除玄览，能无疵乎？爱民治国，能无智乎？天门开阖，能为雌乎？明白四达，能无为乎？生之畜之，生而不有，为而不恃，长而不宰。是为玄德。\n\n"    
},
{
"章节": "十一",
"章节名称": "第十一章",
"章节内容": "三十辐共一毂，当其无有车之用；埏埴以为器，当其无有器之；凿户牖以为室，当其无有室之用。故有之以为利，无之以为用。\n\n"    
},
{
"章节": "十二",
"章节名称": "第十二章",
"章节内容": "五色令人目盲；五音令人耳聋；五味令人口爽；驰骋畋猎令人心发狂；难得之货令人行妨。是以圣人为腹不为目，故去彼取此。\n\n"    
},
{
"章节": "十三",
"章节名称": "第十三章",
"章节内容": "宠辱若惊，贵大患若身。何谓宠辱若惊？宠为上辱为下，得之若惊，失之若惊，是谓宠辱若惊。何谓贵大患若身？吾所以有大患者，为吾有身，及吾无身，吾有何患？故贵以身为天下，若可寄天下；爱以身为天下，若可托天下。\n\n"    
},
{
"章节": "十四",
"章节名称": "第十四章",
"章节内容": "视之不见曰夷；听之不闻曰希；搏之不得曰微。此三者，不可致诘，故混而为一。其上不皎，其下不昧，绳绳不可名，复归于无物。是谓无状之状，无物之象，是谓惚恍。迎之不见其首，随之不见其后。执古之道，以御今之有，能知古始。是谓道纪。\n\n"    
},
{
"章节": "十五",
"章节名称": "第十五章",
"章节内容": "古之善为道者，微妙玄通，深不可识。夫唯不可识，故强为之容：豫兮，若冬涉川；犹兮，若畏四邻；俨兮，其若客；涣兮，其若凌释；敦兮，其若朴；旷兮，其若谷；混兮，其若浊。孰能浊以止？静之徐清；孰能安以久？动之徐生。保此道者不欲盈。夫唯不盈故能蔽而新成。\n\n"    
},
{
"章节": "十六",
"章节名称": "第十六章",
"章节内容": "致虚极，守静笃。万物并作，吾以观复。夫物芸芸，各复归其根。归根曰静，静曰复命。复命曰常，知常曰明。不知常，妄作，凶。知常容，容乃公，公乃王，王乃天，天乃道，道乃久，殁身不殆。\n\n"    
},
{
"章节": "十七",
"章节名称": "第十七章",
"章节内容": "太上，不知有之；其次，亲而誉之；其次，畏之；其次，侮之。信不足也，有不信焉。悠兮其贵言。功成事遂，百姓皆谓：“我自然”。\n\n"    
},
{
"章节": "十八",
"章节名称": "第十八章",
"章节内容": "大道废，有仁义；智慧出，有大伪；六亲不和，有孝慈；国家昏乱，有忠臣。\n\n"    
},
{
"章节": "十九",
"章节名称": "第十九章",
"章节内容": "绝圣弃智，民利百倍；绝仁弃义，民复孝慈；绝巧弃利，盗贼无有。此三者以为文不足，故令有所属：见素抱朴，少私寡欲，绝学无忧。\n\n"    
},
{
"章节": "二十",
"章节名称": "第二十章",
"章节内容": "唯之与阿，相去几何？善之与恶，相去若何？人之所畏，不可不畏。荒兮，其未央哉！众人熙熙，如享太牢，如春登台。我独泊兮，其未兆，如婴儿之未孩。儡儡兮，若无所归。众人皆有馀，而我独若遗。我愚人之心也哉，沌沌兮。俗人昭昭，我独昏昏；俗人察察，我独闷闷。澹兮其若海，辽兮若无止。众人皆有以，而我独顽似鄙。我独异于人，而贵食母。\n\n"    
},
{
"章节": "二十一",
"章节名称": "第二十一章",
"章节内容": "孔德之容，惟道是从。道之为物，惟恍惟惚。惚兮恍兮，其中有象；恍兮惚兮，其中有物。窈兮冥兮，其中有精，其精甚真，其中有信。自今及古，其名不去，以阅众甫。吾何以知众甫之状哉？以此。\n\n"    
},
{
"章节": "二十二",
"章节名称": "第二十二章",
"章节内容": "曲则全，枉则直；洼则盈，敝则新；少则得，多则惑。是以圣人抱一为天下式：不自见，故明；不自是，故彰；不自伐，故有功；不自矜，故长。夫唯不争，故天下莫能与之争。古之所谓“曲则全”者，岂虚言哉！诚全而归之。\n\n"    
},
{
"章节": "二十三",
"章节名称": "第二十三章",
"章节内容": "希言自然。故飘风不终朝，骤雨不终日。孰为此者？天地。天地尚不能久，而况于人乎？故从事于道者，道者同于道；德者同于德；失者同于失。同于道者，道亦乐得之；同于德者，德亦乐得之；同于失者，失亦乐得之。信不足焉，有不信焉。\n\n"    
},
{
"章节": "二十四",
"章节名称": "第二十四章",
"章节内容": "企者不立；跨者不行；自见者不明；自是者不彰；自伐者无功；自矜者不长。其在道也，曰馀食赘形，物或恶之，故有道者不处。\n\n"    
},
{
"章节": "二十五",
"章节名称": "第二十五章",
"章节内容": "有物混成，先天地生。寂兮寥兮，独立而不改，周行而不殆，可以为天地母。吾不知其名，字之曰道，强为之名曰大。大曰逝，逝曰远，远曰反。故道大，天大，地大，王亦大。域中有四大，而王居其一焉。人法地，地法天，天法道，道法自然。\n\n"    
},
{
"章节": "二十六",
"章节名称": "第二十六章",
"章节内容": "重为轻根，静为躁君。是以圣人终日行不离辎重。虽有荣观，燕处超然。奈何万乘之主，而以身轻天下？轻则失本，躁则失君。\n\n"    
},
{
"章节": "二十七",
"章节名称": "第二十七章",
"章节内容": "善行，无辙迹；善言，无瑕谪；善数，不用筹策；善闭，无关楗而不可开；善结，无绳约而不可解。是以圣人常善救人，故无弃人；常善救物，故无弃物。是谓袭明。故善人者不善人之师；不善人者善人之资。不贵其师，不爱其资，虽智大迷。是谓要妙。\n\n"    
},
{
"章节": "二十八",
"章节名称": "第二十八章",
"章节内容": "知其雄，守其雌，为天下溪。为天下溪，常德不离，复归于婴儿。知其白，守其黑，为天下式。为天下式，常德不忒，复归于无极。知其荣，守其辱，为天下谷。为天下谷，常德乃足，复归于朴。朴散则为器，圣人用之则为官长。故大制无割。\n\n"    
},
{
"章节": "二十九",
"章节名称": "第二十九章",
"章节内容": "将欲取天下而为之，吾见其不得已。天下神器，不可为也。为者败之，执者失之。故物或行或随，或嘘或吹，或强或羸，或挫或隳。是以圣人去甚去奢去泰。\n\n"   
},
{
"章节": "三十",
"章节名称": "第三十章",
"章节内容": "以道佐人主者，不以兵强天下。其事好还：师之所居，荆棘生焉；大军之后，必有凶年。善有果而已，不敢以取强。果而勿矜，果而勿伐，果而勿骄，果而不得已，果而勿强。物壮则老，是谓不道，不道早已。\n\n"    
},
{
"章节": "三十一",
"章节名称": "第三十一章",
"章节内容": "夫唯兵者，不祥之器，物或恶之，故有道者不处。君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人。夫乐杀人者则不可得志于天下矣。吉事尚左，凶事尚右。偏将军居左，上将军居右，言以丧礼处之。杀人之众，以悲哀莅之，战胜以丧礼处之。\n\n"    
},
{
"章节": "三十二",
"章节名称": "第三十二章",
"章节内容": "道常无名。朴虽小，天下莫能臣也。侯王若能守之，万物将自宾，天地相合，以降甘露，民莫之令，而自均。始制有名，名亦既有，夫亦将知止。知止可以不殆。譬道之在天下，犹川谷之于江海。\n\n"    
},
{
"章节": "三十三",
"章节名称": "第三十三章",
"章节内容": "知人者智，自知者明；胜人者有力，自胜者强。知足者富。强行者有志。不失其所者久，死而不亡者寿。\n\n"    
},
{
"章节": "三十四",
"章节名称": "第三十四章",
"章节内容": "大道泛兮其可左右。万物恃之而生而不辞，功成而不名有，衣养万物而不为主，常无欲。可名于小，万物归焉而不为主；可名为大，以其终不自为大，故能成其大。\n\n"
},
{
"章节": "三十五",
"章节名称": "第三十五章",
"章节内容": "执大象，天下往。往而不害，安平泰。乐与饵，过客止。道之出口淡乎其无味，视之不足见，听之不足闻，用之不足既。\n\n"    
},
{
"章节": "三十六",
"章节名称": "第三十六章",
"章节内容": "将欲歙之，必固张之；将欲弱之，必固强之；将欲废之，必固兴之；将欲取之，必固与之。是谓微明。柔弱胜刚强。鱼不可脱于渊，国之利器不可以示人。\n\n"   
},
{
"章节": "三十七",
"章节名称": "第三十七章",
"章节内容": "道常无为而不为。侯王若能守之，万物将自化。化而欲作，吾将镇之以无名之朴。无名之朴亦将不欲。不欲以静，天下将自定。\n\n"    
},
{
"章节": "三十八",
"章节名称": "第三十八章",
"章节内容": "上德不德，是以有德；下德不失德，是以无德。上德无为而无以为，下德无为而有以为。上仁为之而无以为；上义为之而有以为。上礼为之而莫之应，则攘臂而扔之。故失道而后德，失德而后仁，失仁而后义，失义而后礼。夫礼者，忠信之薄而乱之首。前识者，道之华而愚之始。是以大丈夫居其厚不居其薄；居其实不居其华。故去彼取此。\n\n" },
{
"章节": "三十九",
"章节名称": "第三十九章",
"章节内容": "昔之得一者：天得一以清；地得一以宁；神得一以灵；谷得一以盈；万物得一以生；侯得一以为天下正。其致之，天无以清，将恐裂；地无以宁，将恐废；神无以灵，将恐歇；谷无以盈，将恐竭；万物无以生，将恐灭；侯王无以贵高，将恐蹶。故贵以贱为本，高以下为基。是以侯王自谓“孤”、“寡”、“不谷”。此非以贱为本耶？非乎？故致数誉无誉。是故不欲禄禄如玉，珞珞如石。\n\n"    
},
{
"章节": "四十",
"章节名称": "第四十章",
"章节内容": "反者道之动，弱者道之用。天下万物生于有，有生于无。\n\n"    
},
{
"章节": "四十一",
"章节名称": "第四十一章",
"章节内容": "上士闻道，勤而行之；中士闻道，若存若亡；下士闻道，大笑之。不笑不足以为道。故建言有之：“明道若昧，进道若退，夷道若类，上德若谷，大白若辱，广德若不足，建德若偷；质真若渝，大方无隅，大器晚成，大音希声，大象无形。”道隐无名，夫唯道善始且善成。\n\n"    
},
{
"章节": "四十二",
"章节名称": "第四十二章",
"章节内容": "道生一，一生二，二生三，三生万物。万物负阴而抱阳，冲气以为和。人之所恶，唯“孤”、“寡”、“不谷”，而王公以为称。故物或损之而益，或益之而损。人之所教，我亦教之：“强梁者不得其死。”吾将以为教父。\n\n"    
},
{
"章节": "四十三",
"章节名称": "第四十三章",
"章节内容": "天下之至柔，驰骋天下之至坚,无有入无间。吾是以知无为之有益。不言之教，无为之益，天下希及之。\n\n"    
},
{
"章节": "四十四",
"章节名称": "第四十四章",
"章节内容": "名与身孰亲？身与货孰多？得与亡孰病？是故甚爱必大费，多藏必厚亡。知足不辱，知止不殆，可以长久。\n\n"   
},
{
"章节": "四十五",
"章节名称": "第四十五章",
"章节内容": "大成若缺，其用不弊。大盈若冲，其用不穷。大直若屈，大巧若拙，大辩若讷。躁胜寒，静胜热，清静为天下正。\n\n"    
},
{
"章节": "四十六",
"章节名称": "第四十六章",
"章节内容": "天下有道，却走马以粪；天下无道，戎马生于郊。祸莫大于不知足，咎莫大于欲得。故知足之足，常足矣。\n\n"    
},
{
"章节": "四十七",
"章节名称": "第四十七章",
"章节内容": "不出户知天下；不窥牖见天道。其出弥远，其知弥少。是以圣人不行而知，不见而明，不为而成。\n\n"    
},
{
"章节": "四十八",
"章节名称": "第四十八章",
"章节内容": "为学日益，为道日损，损之又损，以至于无为。无为而无不为。取天下常以无事,及其有事不足以取天下。\n\n"    
},
{
"章节": "四十九",
"章节名称": "第四十九章",
"章节内容": "圣人常无心，以百姓心为心。善者吾善之，不善者吾亦善之，得善。信者吾信之，不信者，吾亦信之，得信。圣人在天下，歙歙为天下浑其心。百姓皆注其耳目，圣人皆孩之。\n\n"    
},
{
"章节": "五十",
"章节名称": "第五十章",
"章节内容": "出生入死，生之徒十有三，死之徒十有三；人之生，动之死地亦十有三，夫何故？以其生之厚。盖闻善摄生者，陵行不遇兕虎，入军不被甲兵。兕无所投其角，虎无所措其爪，兵无所容其刃。夫何故？以其无死地。\n\n"    
},
{
"章节": "五十一",
"章节名称": "第五十一章",
"章节内容": "道生之，德畜之，物形之，势成之。是以万物莫不尊道而贵德。道之尊，德之贵，夫莫之命而常自然。故道生之，德畜之，长之育之，亭之毒之，养之覆之。生而不有，为而不恃，长而不宰，是谓玄德。\n\n"    
},
{
"章节": "五十二",
"章节名称": "第五十二章",
"章节内容": "天下有始，以为天下母。既得其母，以知其子。既知其子，复守其母，没身不殆。塞其兑，闭其门，终身不勤。启其兑，济其事，终身不救。见小曰明，守柔曰强。用其光，复归其明，无遗身殃，是为习常。\n\n"    
},
{
"章节": "五十三",
"章节名称": "第五十三章",
"章节内容": "使我介然有知，行于大道，唯施是畏。大道甚夷，而民好径。朝甚除，田甚芜，仓甚虚。服文彩，带利剑，厌饮食，财货有馀，是为盗竽。非道也哉！\n\n"    
},
{
"章节": "五十四",
"章节名称": "第五十四章",
"章节内容": "善建者不拔，善抱者不脱，子孙以祭祀不辍。修之于身，其德乃真；修之于家，其德乃馀；修之于乡，其德乃长；修之于邦，其德乃丰；修之于天下，其德乃普。故以身观身，以家观家，以乡观乡，以邦观邦，以天下观天下。吾何以知天下然哉？以此。\n\n"    
},
{
"章节": "五十五",
"章节名称": "第五十五章",
"章节内容": "含德之厚，比于赤子。毒虫不螫，猛兽不据，攫鸟不搏。骨弱筋柔而握固。未知牝牡之合而全作，精之至也。终日号而不嗄，和之至也。知和曰常，知常曰明，益生曰祥，心使气曰强。物壮则老，谓之不道，不道早已。\n\n"    
},
{
"章节": "五十六",
"章节名称": "第五十六章",
"章节内容": "知者不言，言者不知。塞其兑闭其门，挫其锐解其纷，和其光同其尘，是谓玄同。故不可得而亲，不可得而疏；不可得而利，不可得而害；不可得而贵，不可得而贱。故为天下贵。\n\n"    
},
{
"章节": "五十七",
"章节名称": "第五十七章",
"章节内容": "以正治国，以奇用兵，以无事取天下。吾何以知其然哉？以此：天下多忌讳，而民弥贫；人多利器，国家滋昏；人多伎巧，奇物滋起；法令滋彰，盗贼多有。故圣人云：“我无为而民自化；我好静而民自正；我无事而民自富；我无欲而民自朴。”\n\n"    
},
{
"章节": "五十八",
"章节名称": "第五十八章",
"章节内容": "其政闷闷，其民淳淳。其政察察，其民缺缺。祸兮，福之所倚；福兮，祸之所伏。孰知其极？其无正。正复为奇，善复为妖。人之迷，其日固久。是以圣人方而不割，廉而不刿，直而不肆，光而不耀。\n\n"   
},
{
"章节": "五十九",
"章节名称": "第五十九章",
"章节内容": "治人事天莫若啬。夫为啬是谓早服。早服谓之重积德。重积德则无不克。无不克则莫知其极。莫知其极，可以有国。有国之母，可以长久。是谓深根固柢长生久视之道。\n\n"    
},
{
"章节": "六十",
"章节名称": "第六十章",
"章节内容": "治大国若烹小鲜。以道莅天下，其鬼不神。非其鬼不神，其神不伤人。非其神不伤人，圣人亦不伤人。夫两不相伤，故德交归焉。\n\n"    
},
{
"章节": "六十一",
"章节名称": "第六十一章",
"章节内容": "大国者下流。天下之牝，天下之交。牝常以静胜牡，以静为下。故大国以下小国，则取小国；小国以下大国，则取大国。故或下以取，或下而取。大国不过欲兼畜人，小国不过欲入事人。夫两者各得所欲，大者宜为下。\n\n"    
},
{
"章节": "六十二",
"章节名称": "第六十二章",
"章节内容": "道者万物之奥，善人之宝，不善人之所保。美言可以市尊，美行可以加人。人之不善，何弃之有？故立天子，置三公，虽有拱璧以先驷马，不如坐进此道。古之所以贵此道者何？不曰以求得，有罪以免邪？故为天下贵。\n\n"    
},
{
"章节": "六十三",
"章节名称": "第六十三章",
"章节内容": "为无为，事无事，味无味，大小多少，报怨以德。图难于其易，为大于其细。天下难事必作于易，天下大事必作于细。是以圣人终不为大，故能成其大。夫轻诺必寡信，多易必多难。是以圣人犹难之，故终无难矣。\n\n"    
},
{
"章节": "六十四",
"章节名称": "第六十四章",
"章节内容": "其安易持；其未兆易谋；其脆易泮；其微易散。为之于未有，治之于未乱。合抱之木生于毫末；九层之台起于累土；千里之行始于足下。为者败之；持者失之。是以，圣人无为故无败；无持故无失。民之从事，常于几成而败之。慎终如始，则无败事。是以圣人欲不欲，不贵难得之货；学不学，复众人之所过。以辅万物自然而不敢为。\n\n"    
},
{
"章节": "六十五",
"章节名称": "第六十五章",
"章节内容": "古之善为道者，非以明民，将以愚之。民之难治，以其智多。故以智治国，国之贼；不以智治国，国之福。知此两者亦稽式，常知稽式，是谓玄德。玄德深矣远矣，与物反矣，然后乃至大顺。\n\n"    
},
{
"章节": "六十六",
"章节名称": "第六十六章",
"章节内容": "江海所以能为百谷王者，以其善下之，故能为百谷王。是以圣人欲上民，必以言下之；欲先民，必以身后之。是以圣人居上而民不重，居前而民不害。是以天下乐推而不厌。以其不争，故天下莫能与之争。\n\n"    
},
{
"章节": "六十七",
"章节名称": "第六十七章",
"章节内容": "天下皆谓我道大，似不肖。夫唯大故似不肖。若肖，久矣其细也夫！我有三宝，持而保之：一曰慈，二曰俭，三曰不敢为天下先。慈故能勇；俭故能广；不敢为天下先故能成器长。今舍慈且勇，舍俭且广，舍后且先，死矣。夫慈，以战则胜，以守则固。天将救之，以慈卫之。\n\n"    
},
{
"章节": "六十八",
"章节名称": "第六十八章",
"章节内容": "第善为士者不武，善战者不怒，善胜敌者不与，善用人者为之下。是谓不争之德，是谓用人之力，是谓配天古之极。\n\n"    
},
{
"章节": "六十九",
"章节名称": "第六十九章",
"章节内容": "用兵有言：“吾不敢为主而为客；不敢进寸而退尺。”是谓行无行，攘无臂，扔无敌，执无兵。祸莫大于轻敌，轻敌几丧吾宝。故抗兵相若哀者胜矣。\n\n"    
},
{
"章节": "七十",
"章节名称": "第七十章",
"章节内容": "吾言甚易知，甚易行。天下莫能知，莫能行。言有宗，事有君。夫唯无知，是以不我知。知我者希，则我者贵。是以圣人被褐而怀玉。\n\n"    
},
{
"章节": "七十一",
"章节名称": "第七十一章",
"章节内容": "知不知，上；不知不知，病。夫惟病病，是以不病。圣人不病，以其病病，是以不病。\n\n"    
},
{
"章节": "七十二",
"章节名称": "第七十二章",
"章节内容": "民不畏威则大威至。无狎其所居，无厌其所生。夫唯不厌，是以不厌。是以圣人自知不自见，自爱不自贵。故去彼取此。\n\n"    
},
{
"章节": "七十三",
"章节名称": "第七十三章",
"章节内容": "勇于敢则杀，勇于不敢则活。此两者或利或害。天之所恶，孰知其故？是以圣人犹难之。天之道，不争而善胜，不言而善应，不召而自来，姗然而善谋。天网恢恢，疏而不失。\n\n"    
},
{
"章节": "七十四",
"章节名称": "第七十四章",
"章节内容": "民不畏死，奈何以死惧之？若使民常畏死，而为奇者，吾得执而杀之，孰敢？常有司杀者杀。夫代司杀者杀，是代大匠斫。夫代大匠斫者，希有不伤其手矣。\n\n"   },
{
"章节": "七十五",
"章节名称": "第七十五章",
"章节内容": "民之饥，以其上食税之多，是以饥；民之难治，以其上之有为，是以难治；民之轻死，以其上求生之厚，是以轻死。夫唯无以生为者，是贤于贵生。\n\n"    
},
{
"章节": "七十六",
"章节名称": "第七十六章",
"章节内容": "人之生也柔弱，其死也坚强。草木之生也柔脆，其死也枯槁。故坚强者死之徒，柔弱者生之徒。是以兵强则灭，木强则折。强大居下，柔弱居上。\n\n"    
},
{
"章节": "七十七",
"章节名称": "第七十七章",
"章节内容": "天之道其犹张弓欤？高者抑之，下者举之；有馀者损之，不足者补之。天之道，损有馀而补不足，人之道则不然，损不足以奉有馀。孰能有馀以奉天下？唯有道者。是以圣人为而不恃，功成而不居，其不欲见贤。\n\n"   
},
{
"章节": "七十八",
"章节名称": "第七十八章",
"章节内容": "天下莫柔弱于水，而攻坚强者莫之能胜，其无以易之。弱之胜强，柔之胜刚，天下莫不知，莫能行。是以圣人云：“受国之垢，是谓社稷主；受国之不祥，是为天下王。”正言若反。\n\n"    
},
{
"章节": "七十九",
"章节名称": "第七十九章",
"章节内容": "和大怨；必有馀怨，安可以为善？是以圣人执左契而不责于人。有德司契，无德司彻。天道无亲，恒与善人。\n\n"    
},
{
"章节": "八十",
"章节名称": "第八十章",
"章节内容": "小邦寡民，使有什佰之器而不用。使民重死而不远徙。虽有舟舆，无所乘之；虽有甲兵，无所陈之；使民复结绳而用之。甘其食，美其服，安其居，乐其俗。邻邦相望，鸡犬之声相闻，民至老死不相往来。\n\n"    
},
{
"章节": "八十一",
"章节名称": "第八十一章",
"章节内容": "信言不美，美言不信；善者不辩，辩者不善；知者不博，博者不知。圣人不积，既以为人，己愈有；既以与人，己愈多。天之道利而不害，圣人之道为而不争。\n\n" }
]
}

