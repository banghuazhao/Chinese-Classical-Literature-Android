{
	"尉繚子": [
		{
			"章節": "天官",
			"章節名稱": "天官",
			"章節內容": "梁惠王問尉繚子曰：“黃帝刑德，可以百勝，有之乎？”\n\n尉繚子對曰：“刑以伐之，德以守之，非所謂天官時日陰陽向背也。黃帝者，人事而已矣。何者？今有城，東西攻不能取，南北攻不能取，四方豈無順時乘之者耶？然不能取者，城高池深，兵器備具，財谷多積，豪士一謀者也。若城下池淺守弱，則取之矣。由是觀之，天官時日不若人事也。\n\n（案）［按］天官曰：‘背水陳為絕（紀）［地］，向阪陳為廢軍。’武王伐紂，背濟水向山阪而陳，以二萬二千五百人，擊紂之億萬而滅商，豈紂不得天官之陳哉？楚將公子心與齊人戰，時有彗星出，柄在齊。柄所在勝，不可擊。公子心曰：‘彗星何知！以彗鬥者，固倒而勝焉。’明日與齊戰，大破之。黃帝曰：‘先神先鬼，先稽我智。’謂之天（時）［官］，人事而已。”"
		},
		{
			"章節": "兵談",
			"章節名稱": "兵談",
			"章節內容": "量土地肥墝而立邑建城。［以城］稱地，以（城）［地］稱人，以人稱粟。三相稱，則內可以固守，外可以戰勝。戰勝於外，（備主）［福生］於內，勝（備）［福］相應，猶合符節，無異故也。\n\n治兵者，若祕於地，若邃於天，生於無。故（關）［開］之，大不窕；［關之，］小不恢。明乎禁舍開塞，民流者親之，地不任者任之。夫土廣而任則國富，民眾而（治）［制］則國治。富治者，（民）［車］不發軔，（車）［甲］不出（暴）［櫜］，而威制天下。故曰：“兵勝於朝廷。”\n\n不暴甲而勝者，主勝也。陳而勝者，將勝也。兵起，非可以忿也。見勝則興，不見勝則止。患在百里之內，不起一日之師；患在千里之內，不起一月之師；患在四海之內，不起一歲之師。\n\n將者，上不制於天，下不制於地，中不制於人。寬不可激而怒，清不可事以財。夫心狂、目盲、耳聾，以三悖率人者，難矣。\n\n兵之所及，羊腸亦勝，鋸齒亦勝，緣山亦勝，入谷亦勝，方亦勝，圓亦勝。重者如山如林，如江如河；輕者如炮如燔［，如漏如潰］。如垣壓之，如雲覆之，令之聚不得以散，散不得以聚，左不得以右，右不得以左。兵如總木，弩如羊角。人人無不騰陵張膽，絕乎疑慮，堂堂決而去。"
		},
		{
			"章節": "制談",
			"章節名稱": "制談",
			"章節內容": "凡兵，制必先定。制先定則士不亂，士不亂則形乃明。金鼓所指，則百人盡鬥。陷行亂陳，則千人盡鬥。覆軍殺將，則萬人齊刃。天下莫能當其戰矣。\n\n古者，士有什伍，車有偏列。鼓鳴旗麾，先登者未嘗非多力國士也，先死者［亦］未嘗非多力國士［也］。損敵一人而損我百人，此資敵而傷我甚焉，世將不能禁。徵役分軍而逃歸，或臨戰自北，則逃傷甚焉，世將不能禁。殺人於百步之外者，弓矢也。殺人於五十步之內者，矛戟也。將已鼓，而士卒相囂，拗矢折矛抱戟，利後發。戰有此數者，內自敗也，世將不能禁。士失什伍，車失偏列，奇兵捐將而走，大眾亦走，世將不能禁。夫將能禁此四者，則高山陵之，深水絕之，堅陳犯之。不能禁此四者，猶亡舟楫絕江河，不可得也。\n\n民非樂死而惡生也，號令明，法制審，故能使之前。明賞於前，決罰於後，是以發能中利，動則有功。（今）［令］百人一卒，千人一司馬，萬人一將，以少誅眾，以弱誅強。試聽臣言其術，足使三軍之眾誅一人無失刑。父不敢舍子，子不敢舍父，況國人乎？一賊杖劍擊於市，萬人無不避之者，臣謂非一人之獨勇，萬人皆不肖也。何則？必死與必生，固不侔也。聽臣之術，足使三軍之眾為一死賊，莫當其前，莫隨其後，而能獨出獨入焉。獨出獨入者，王霸之兵也。\n\n有提十萬之眾，而天下莫當者誰？曰桓公也。有提七萬之眾，而天下莫當者誰？曰吳起也。有提三萬之眾，而天下莫當者誰？曰武子也。今天下諸國士，所率無不及二十萬眾者，然不能濟功名者，不明乎禁舍開塞也。明其制，一人勝之，則十人亦以勝之也。十人勝之，則百千萬人亦以勝之也。故曰：便吾器用，養吾武勇，發之如鳥擊，如赴千仞之溪。\n\n今國被患者，以重寶出聘，以愛子出質，以地界出割，得天下助卒。名為十萬，其實不過數萬爾。其兵來者，無不謂其將曰：“無為天下先戰。”其實不可得而戰也。\n\n量吾境內之民，無伍莫能正矣。經制十萬之眾，而王必能使之衣吾衣，食吾食。戰不勝，守不固者，非吾民之罪，內自致也。天下諸國助我戰，猶良驥騄耳之駛，彼駑馬鬐興角逐，何能紹吾氣哉？吾用天下之用為用，吾制天下之製為制。修吾號令，明吾刑賞，使天下非農無所得食，非戰無所得爵，使民揚臂爭出農戰，而天下無敵矣。故曰：發號出令，信行國內。\n\n民言有可以勝敵者，毋許其空言，必試其能戰也。視人之地而有之，分人之民而畜之，必能內有其賢者也。不能內有其賢而欲有天下，必覆軍殺將。如此，雖戰勝而國益弱，得地而國益貧，由國中之制弊矣。"
		},
		{
			"章節": "戰威",
			"章節名稱": "戰威",
			"章節內容": "凡兵，有以道勝，有以威勝，有以力勝。講武料敵，使敵之氣失而師散，雖形全而不為之用，此道勝也。審法制，明賞罰，便器用，使民有必戰之心，此威勝也。破軍殺將，乘闉發機，潰眾奪地，成功乃返，此力勝也。王侯如此，［所］以三勝者畢矣。\n\n夫將（卒）［之］所以戰者，民也；民之所以戰者，氣也。氣實則鬥，氣奪則走。刑（如）未加，兵未接，而所以奪敵者五：一曰廟勝之論，二曰受命之論，三曰逾垠之論，四曰深溝高壘之論，五曰舉陳加刑之論。此五者，先料敵而後動，是以擊虛奪之也。\n\n善用兵者，能奪人而不奪於人。奪者，心之機也。令者，一眾心也。眾不審則數變，數變則令雖出眾不信矣。故令之法，小過無更，小疑無申。故上無疑令，則眾不二聽；動無疑事，則眾不二志。\n\n［古率民者，］未有不信其心，而能得其力者［也］；未有不得其力，而能致其死戰者也。故國必有禮［信］親愛之義，則可以飢易飽；國必有孝慈廉恥之俗，則可以死易生。古者率民，必先禮信而後爵祿，先廉恥而後刑罰，先親愛而後律其身。故戰者必本乎率身以勵眾士，如心之使四（支）［肢］也。志不勵，則士不死節；士不死節，則眾不戰。勵士之道，民之生不可不厚也；爵列之等，死喪之（親）［禮］，民之所營，不可不顯也。必（也）因民所生而制之，因民所（榮）［營］而顯之，田祿之實，飲食之（親）［糧］，鄉里相勸，死（生）［喪］相救，兵役相從，此民之所勵也。使什伍如親戚，卒伯如朋友，止如堵牆，動如風雨，車不結轍，士不旋踵，此本戰之道也。\n\n地所以養民也，城所以守地也，戰所以守城也。故務耕者民不飢，務守者地不危，務戰者城不圍。三者，先王之本務［也］。本務［者］，兵最急（本者）。故先王專於兵，有五焉：委積不多則士不行，賞祿不厚則民不勸，武士不選則眾不強，備用不便則力不壯，刑賞不中則眾不畏。務此五者，靜能守其所（固）［有］，動能成其所欲。夫以居攻出，則居欲重，陣欲堅，發欲畢，（闕）［鬥］欲齊。\n\n王國富民，霸國富士，僅存之國富大夫，亡國富倉府，（所）［是］謂上滿下漏，患無所救。故曰：舉賢任能，不時日而事利；明法審令，不卜筮而事吉；貴功養勞，不禱祠而得福。又曰：天時不如地利，地利不如人和。聖人所貴，人事而已。\n\n夫勤勞之師，將（不）［必］先己。暑不張蓋，寒不重衣，險必下步，軍井成而後飲，軍食熟而後飯，軍壘成而後舍，勞佚必以身同之。如此，師雖久而不老不弊。"
		},
		{
			"章節": "攻權",
			"章節名稱": "攻權",
			"章節內容": "兵以靜（勝國）［固］，以專勝。力分者弱，心疑者背。伕力弱，故進退不豪，縱敵不（禽）［擒］。將吏士卒，動靜一身。心（既）疑［必］背，則計決而不動，動決而不禁。異口虛言，將無修容，卒無常試，發攻必衄。是謂疾陵之兵，無足與鬥。\n\n將帥者，心也；群下者，支節也。其心動以誠，則支節必力；其心動以疑，則支節必背。夫將不心制，卒不節動，雖勝，幸勝也，非攻權也。\n\n夫民無兩畏也。畏我侮敵，畏敵侮我，見侮者敗，立威者勝。凡將能其道者，吏畏其將也；吏畏其將者，民畏其吏也；民畏其吏者，敵畏其民也。是故知勝敗之道者，必先知畏侮之權。\n\n夫不愛說其心者，不我用也；不嚴畏其心者，不我舉也。愛在下順，威在上立。愛故不二，威故不犯。 故善將者，愛與威而已。\n\n戰不必勝，不可以言戰；攻不必拔，不可以言攻。不然，雖刑賞不足信也。信在期前，事在未兆。故眾已聚不虛散，兵已出不徒歸，求敵若求亡子，擊敵若救溺人。（分）［囚］險者無戰心，（挑）［佻］戰者無全氣，鬥戰者無勝兵。\n\n凡挾義而戰者，（應）［貴從］我起；爭私結怨，（應）［貴以］不得已；怨結（雖）［難］起，待之貴後。故爭必當待之，息必當備之。\n\n兵有勝於朝廷，有勝於原野，有勝於市井。鬥則［得，服則］失，幸以不敗，此不意彼驚懼而曲勝之也。曲勝，言非全也。非全勝者，無權名。故明主戰攻［之］日，合鼓合［角］，節以兵刃，不求勝而勝也。\n\n兵有去備徹威而勝者，以其有法故也。有器用之早定也，其應敵也周，其總率也極。故五人而伍，十人而什，百人而卒，千人而率，萬人而將，已（用）［周］已極。其朝死則朝代，暮死則暮代。權敵審將，而後舉兵。\n\n故凡集兵千里者旬日，百里者一日，必集敵境。卒聚將至，深入其地，錯絕其道，棲其大城大邑，使之登城逼危，男女數重，各逼地形，而攻要塞。據一城邑而數道絕，從而攻之。敵將帥不能信，吏卒不能和，刑有所不從者，則我敗之矣。敵救未至，而一城已降。\n\n津樑未發，要塞未修，城險未設，渠答未張，則雖有城無守矣。遠堡未入，戍客未歸，則雖有人無人矣。六畜未聚，五穀未收，財用未斂，則雖有資無資矣。夫城邑空虛而資盡者，我因其虛而攻之。法曰：“獨出獨入，敵不接刃而致之。”此之謂也。"
		},
		{
			"章節": "守權",
			"章節名稱": "守權",
			"章節內容": "凡守者，進不郭（圍）［圉］，退不亭障，以御戰，非善者也。豪傑雄俊，堅甲利兵，勁弩（疆）［強］矢，盡在郭中，乃收窖廩，毀拆而入保，令客氣十百倍，而主之氣不半焉。敵攻者，傷之甚也。然而世將弗能知。\n\n夫守者，不失險者也。守法：城一丈，十人守之，工食不與焉。出者不守，守者不出。一而當十，十而當百，百而當千，千而當萬。故為城郭者，非特費於民聚土壤也，誠為守也。千丈之城，則萬人之守。池深而廣，城堅而厚，士民備，薪食給，弩堅矢強，矛戟稱之，此守法也。\n\n攻者不下十餘萬之眾，其有必救之軍者，則有必守之城；無必救之軍者，則無必守之城。若彼［城］堅而救誠，則愚夫愚婦無不蔽城盡資血城者。期年之城，守餘於攻者，救餘於守者。若彼城堅而救不誠，則愚夫愚婦無不守陴而泣下，此人之常情也。遂發其窖廩救撫，則亦不能止矣。必鼓其豪傑雄俊，堅甲利兵，勁弩強矢並於前，（分歷）［么麼］毀瘠者並於後。\n\n十萬之軍頓於城下，救必開之，守必出之。（據出）［出據］要塞，但救其後，無絕其糧道，中外相應。此救而示之不誠。［示之不誠，］則倒敵而待之者也。後其壯，前其老，彼敵無前，守不得而止矣。此守權之謂也。"
		},
		{
			"章節": "十二陵",
			"章節名稱": "十二陵",
			"章節內容": "威在於不變；惠在於因時；機在於應事；戰在於治氣；攻在於意表；守在於外飾；無過在於度數；無（因）［困］在於豫備；慎在於畏小；智在於治大；除害在於敢斷；得眾在於下人。\n\n悔在於任疑；孽在於屠戮；偏在於多私；不祥在於惡聞己過；不度在於竭民財；不明在於受間；不實在於輕發；固陋在於離賢；禍在於好利；害在於親小人；亡在於無所守；危在於無號令。"
		},
		{
			"章節": "武議",
			"章節名稱": "武議",
			"章節內容": "凡兵，不攻無過之城，不殺無罪之人。夫殺人之父兄，利人之貨財，臣妾人之子女，此皆盜也。故兵者，所以誅暴亂禁不義也。兵之所加者，農不離其田業，賈不離其肆宅，士大夫不離其官府，由其武議在於一人，故兵不血刃而天下親焉。\n\n萬乘農戰，千乘救守，百乘事養。農戰不外索權，救守不外索助，事養不外索資。夫出不足戰，入不足守者，治之以市。市者，所以（外）［給］戰守也。萬乘無千乘之助，必有百乘之市。\n\n凡誅［賞］者，所以明武也。殺一人而三軍震者，殺之；（殺）［賞］一人而萬人喜者，（殺）［賞］之。殺之貴大，賞之貴小。當殺而雖貴重必殺之，是刑上究也；賞及牛童馬圉者，是賞下流也。夫能刑上究、賞下流，此將之武也，故人主重將。\n\n夫將，提鼓揮桴，臨難決戰。接兵角刃，鼓之而當，則賞功立名；鼓之而不當，則身死國亡。是存亡安危，在於桴端，奈何無重將也。夫提鼓揮桴，接兵角刃，居以武事成功者，臣以為非難也。\n\n古人曰：“無蒙衝而攻，無渠答而守，是謂無善之軍。”視無見，聽無聞，由國無市也。夫市也者，百貨之官也。市賤賣貴，以限士人。人食粟一斗，馬食（粟）［菽］三鬥，人有飢色，馬有瘠形，何也？市有所出，而官無主也。夫提天下之節制，而無百貨之官，無謂其能戰也。\n\n起兵，直使甲冑生蟣［蝨］者，必為吾所效用也。鷙鳥逐雀，有襲人之懷，入人之室者，非出生［也］，後有憚也。\n\n太公望年七十，屠牛朝歌，賣食盟津，過七年餘而主不聽，人人（之謂）［謂之］狂夫也。及遇文王，則提三萬之眾，一戰而天下定。非武議，安得此合也。故曰：“良馬有策，遠道可致；賢士有合，大道可明。”\n\n武王伐紂，師渡盟津，右旄左鉞，死士三百，戰士三萬。紂之陳億萬，飛廉、惡來，身先戟斧，陳開百里。武王不罷市民，兵不血刃，而［克］商誅紂。無祥異也，人事修不修而然也。今世將考孤虛，佔咸池，合龜兆，視吉凶，觀星辰風雲之變，欲以成勝立功，臣以為難。\n\n夫將者，上不制於天，下不制於地，中不制於人。故兵者，凶器也；爭者，逆德也。將者，死官也。故不得已而用之。　　無天於上，無地於下，無主於後，無敵於前。一人之兵，如狼如虎，如風如雨，如雷如霆，震震冥冥，天下皆驚。\n\n勝兵似水。夫水，至柔弱者也，然所觸，丘陵必為之崩，無異也，性專而觸誠也。今以莫邪之利，犀兕之堅，三軍之眾，有所奇正，則天下莫當其戰矣。故曰：舉賢用能，不時日而事利；明法審令，不佔筮而獲吉；貴功養勞，不禱祠而得福。又曰：天時不如地利，地利不如人和。古之聖人，謹人事而已。\n\n吳起與秦戰， 舍不平隴畝，樸樕蓋之，以蔽霜露。如此何也？不自高人故也。乞人之死不索尊，竭人之力不責禮。故古者，甲冑之士不拜，示人無已煩也。夫煩人而欲乞其死、竭其力，自古至今未嘗聞矣。\n\n將受命之日忘其家，張軍宿野忘其親，援（抱）［桴］而鼓忘其身。吳起臨戰，左右進劍。起曰：“將專主旗鼓爾，臨難決疑，揮兵指刃，此將事也。一劍之任，非將事也。”三軍成行，一舍而後成三舍，三舍之餘，如決川源。望敵在前，因其所長而用之。敵白者堊之，赤者赭之。\n\n吳起與秦戰，未合，一夫不勝其勇，前獲雙首而還。吳起立斬之。軍吏諫曰：“此材士也，不可斬。”起曰：“材士則是也，非吾令也。”斬之。"
		},
		{
			"章節": "將理",
			"章節名稱": "將理",
			"章節內容": "凡將，理官也，萬物之主也，不私於一人。夫能無（移）［私］於一人，故萬物至而制之，萬物至而命之。\n\n君子不救囚於五步之外，雖鉤矢射之，弗追也。故善審囚之情，不待箠楚，而囚之情可畢矣。笞人之背，灼人之脅，束人之指，而訊囚之情，雖國士有不勝其酷而自誣矣。\n\n今世諺雲：“千金不死，百金不刑。”試聽臣之言、行臣之術，雖有堯舜之智，不能（關）［開］一言；雖有萬金，不能用一銖。\n\n今夫（決獄）［系者］，小圄不下十數， 中圄不下百數，大圄不下千數。十人聯百人之事，百人聯千人之事，千人聯萬人之事。所聯之者，親戚兄弟也，其次婚姻也，其次知識故人也。是農無不離［其］田業，賈無不離［其］肆宅，士大夫無不離［其］官府。如此關聯良民，皆囚之情也。兵法曰：“十萬之師出，日費千金。”今良民十萬而聯於（囚）［囹］圄，上不能省，臣以為危也。"
		},
		{
			"章節": "原官",
			"章節名稱": "原官",
			"章節內容": "官者，事之所主，為治之本也。制者，職分四民，治之分也。貴爵富祿必稱，尊卑之體也。好善罰惡，正比法，會計民之具也。均（井地）［地分］，節賦斂，取與之度也。程工人，備器用，匠工之功也。分地塞要，殄怪禁淫之事也。\n\n守法稽斷，臣下之節也。明法稽驗，主上之操也。明主守，等輕重，臣主之權也。明賞賚，嚴誅責，止奸之術也。審開塞，守一道，為政之要也。下達上通，至聰之聽也。知國有無之數，用其仂也。知彼弱者，強之體也。知彼動者，靜之決也。官分文武，惟王之二術也。\n\n俎豆同制，天子之會也。遊說（開）［間］諜無自入，正議之術也。諸侯有謹天子之禮，君民繼世，承王之命也。更（造）［號］易常，違王明德，故禮得以伐也。\n\n官無事治，上無慶賞，民無獄訟，國無商賈，何王之至！明舉上達，在王垂聽也。"
		},
		{
			"章節": "治本",
			"章節名稱": "治本",
			"章節內容": "凡治人者何？曰：非五穀無以充腹，非絲麻無以蓋形。故充腹有粒，蓋形有縷。\n\n夫在芸耨，妻在機杼，民無二事，則有積蓄。夫無雕文刻鏤之事，女無繡飾纂組之作。木器液，金器腥。聖人飲於土，食於土，故埏埴以為器，天下無費。\n\n今也，金木之性不寒而衣繡飾，馬牛之性食草飲水而給菽粟。是治失其本，而宜設之制也。春夏夫出於南畝，秋冬女練［於］布帛，則民不困。今短褐不蔽形，糟糠不充腹，失其治也。古者，土無肥磽，人無勤惰，古人何得，而今人何失邪？耕有不終畝，織有日斷機，而奈何寒飢！蓋古治之行，今治之止也。\n\n夫謂治者，使民無私也。民無私，則天下為一家，而無私耕私織。共寒其寒，共飢其飢。故如有子十人，不加一飯；有子一人，不損一飯。焉有喧呼酖酒以敗善類乎？民相輕佻，則欲心（與）［興］，爭奪之患起矣。橫生於一夫，則民私飯有儲食，私用有儲財。民一犯禁，而拘以刑治，烏有以為人上也。善政執其制，使民無私。為下不敢私，則無為非者矣。反本緣理，出乎一道，則欲心去，爭奪止，囹圄空，野充粟多，安民懷遠，外無天下之難，內無暴亂之事，治之至也。\n\n蒼蒼之天，莫知其極。帝王之君，誰為法則？往世不可及，來世不可待，求己者也。\n\n所謂天子者四焉：一曰神明，二曰垂光，三曰洪敘，四曰無敵。此天子之事也。\n\n野物不為犧牲，雜學不為通儒。\n\n今說者曰：“百里之海，不能飲一夫；三尺之泉，足止三軍渴。”臣謂：欲生於無度，邪生於無禁。太上神化，其次因物，其下在於無奪民時，無損民財。夫禁必以武而成，賞必以文而成。"
		},
		{
			"章節": "戰權",
			"章節名稱": "戰權",
			"章節內容": "兵法曰：“千人而成權，萬人而成武。”權先加人者，敵不力交；武先加人者，敵無威接。故兵貴先，勝於此，則勝彼矣；弗勝於此，則弗勝彼矣。\n\n凡我往則彼來，彼來則我往，相為勝敗，此戰之理然也。夫精誠在乎神明，戰（楹）［權］在乎道之所極。有者無之，無者有之，安所信之。\n\n先王之所傳聞者，任正去詐，存其慈順，決無留刑。故知道者，必先圖不知止之敗，惡在乎必往有功。輕進而求戰，敵復圖止，我往而敵制勝矣。故兵法曰：“求而從之，見而加之，主人不敢當而陵之，必喪其權。”\n\n凡奪者無氣，恐者不（守可）［可守］，敗者無人，兵無道也。意往而不疑則從之，奪敵而無敗則加之，明視而高居則威之，兵道極矣。\n\n其言無謹，偷矣；其陵犯無節，（被）［破］矣。水潰雷擊，三軍亂矣。必安其危，去其患，以智決之。高之以廊廟之（諭）［論］，重之以受命之論，銳之以逾垠之論，則敵國可不戰而服。"
		},
		{
			"章節": "重刑令",
			"章節名稱": "重刑令",
			"章節內容": "夫將自千人以上，有戰而北，守而降，離地逃眾，命曰“國賊”。身戮家殘，去其籍，發其墳墓，暴其骨於市，男女公於官。自百人（已）［以］上，有戰而北，守而降，離地逃眾，命曰“軍賊”。身死家殘，男女公於官。使民內畏重刑，則外輕敵。故先王明制度於前，重威刑于後。刑重則內畏，內畏則外堅矣。"
		},
		{
			"章節": "伍制令",
			"章節名稱": "伍制令",
			"章節內容": "軍中之制，五人為伍，伍相保也；十人為什，什相保也；五十為屬，屬相保也；百人為閭，閭相保也。伍有幹令犯禁者，揭之，免於罪；知而弗揭，全伍有誅。什有幹令犯禁者，揭之，免於罪；知而弗揭，全什有誅。屬有幹令犯禁者，揭之，免於罪；知而弗揭，全屬有誅。閭有幹令犯禁者，揭之，免於罪；知而弗揭，全閭有誅。\n\n吏自什長以上，至左右將，上下皆相保也。有幹令犯禁者，揭之，免於罪；知而弗揭者，皆與同罪。\n\n夫什伍相結，上下相聯，無有不得之奸，無有不揭之罪。父不得以私其子，兄不得以私其弟，而況國人聚舍同食，烏能以幹令相私者哉！"
		},
		{
			"章節": "分塞令",
			"章節名稱": "分塞令",
			"章節內容": "中軍、左、右、前、後軍，皆有（地分）［分地］，方之以行垣，而無通其交往。將有分地，帥有分地，伯有分地，皆營其溝域，而明其塞令。使非百人無得通。非其百人而入者 ，伯誅之；伯不誅，與之同罪。\n\n軍中縱橫之道，百有二十步而立一府柱，量人與地，柱道相望，禁行清道。非將吏之符節，不得通行。採薪（之）［芻］牧者，皆成行伍；不成行伍者，不得通行。吏屬無節，士無伍者，橫門誅之。 逾分乾地者，誅之。故內無干令犯禁，則外無不獲之奸。"
		},
		{
			"章節": "束伍令",
			"章節名稱": "束伍令",
			"章節內容": "束伍之令曰：五人為伍，共一符，收於將吏之所。亡伍而得伍，當之；得伍而不亡，有賞，亡伍不得伍，身死家殘。亡長得長，當之；得長不亡，有賞，亡長不得長，身死家殘；復戰得首長，除之。亡將得將，當之；得將不亡，有賞，亡將不得將，坐離地遁逃之法。\n\n戰誅之法曰：什長得誅十人，伯長得誅什長，千人之將得誅百人之長，萬人之將得誅千人之將，左、右將軍得誅萬人之將，大將軍無不得誅。"
		},
		{
			"章節": "經卒令",
			"章節名稱": "經卒令",
			"章節內容": "經卒者，以經令分之為三分焉：左軍蒼旗，卒戴蒼羽；右軍白旗，卒戴白羽；中軍黃旗，卒戴黃羽。\n\n卒有五章：前一行蒼章，次二行赤章，次三行黃章，次四行白章，次五行黑章。次以經卒，亡章者有誅。前一五行，置章於首；次二五行，置章於項；次三五行，置章於胸；次四五行，置章於腹；次五五行，置章於腰。如此，卒無非其吏，吏無非其卒。見非而不（誥）［詰］，見亂而不禁，其罪如之。\n\n鼓行交鬥，則前行進為犯難，後行（進）［退］為辱眾。逾五行而前者有賞，逾五行而後者有誅。所以知進退先後，吏卒之功也。故曰：“鼓之，前如雷霆，動如風雨，莫敢當其前，莫敢躡其後。”言有經也。"
		},
		{
			"章節": "勒卒令",
			"章節名稱": "勒卒令",
			"章節內容": "金、鼓、鈴、旗，四者各有法。鼓之則進，重鼓則擊。金之則止，重金則退。鈴，傳令也。旗，麾之左則左，麾之右則右。奇兵則反是。一鼓一擊而左，一鼓一擊而右。一步一鼓，步鼓也。十步一鼓，趨鼓也 。音不絕，鶩鼓也。商，將鼓也。角，帥鼓也。小鼓，伯鼓也。三鼓同，則將、帥、伯其心一也。奇兵則反是。鼓失次者有誅，（讙）［喧 ］譁者有誅，不聽金、鼓、鈴、旗而動者有誅。\n\n百人而教戰，教成，合之千人；千人教成，合之萬人；萬人教成，合之三軍。三軍之眾，有分有合，為大戰之法，教成，試之以閱。\n\n方亦勝，圓亦勝，錯邪亦勝，臨險亦勝。敵在山，緣而從之；敵在淵，沒而從之。求敵若求亡子，從之無疑，故能敗敵而制其命。\n\n夫蚤決先（敵）［定］，若計不先定，慮不蚤決，則進退不定，疑生必敗。故正兵貴先，奇兵貴後，或先或後，制敵者也。\n\n世將不知法者，專命而行，先擊而勇，無不敗者也。其舉有疑而不疑，其往有信而不信，其致有遲疾而不遲疾。是三者，戰之累也。"
		},
		{
			"章節": "將令",
			"章節名稱": "將令",
			"章節內容": "將軍受命，君必先謀於廟，行令於廷，君身以斧鉞授將，曰：“左、右、中軍皆有分職，若逾分而上請者死。軍無二令，二令者誅，留令者誅，失令者誅。”\n\n將軍告曰：“出國門之外，期日中，設營表，置轅門。期之，如過時，則坐法。”\n\n將軍入營，即閉門清道，有敢行者誅，有敢高言者誅，有敢不從令者誅。"
		},
		{
			"章節": "踵軍令",
			"章節名稱": "踵軍令",
			"章節內容": "所謂踵軍者，去大軍百里，期於會地，為三日熟食，前軍而行。為戰，合之表，合表乃起。踵軍饗士，使為之戰勢，是謂趨戰者也。\n\n興軍者，前踵軍而行，合表乃起。去大軍一倍其道，去踵軍百里，期於會地，為六日熟食，使為戰備。\n\n分卒據要害，戰利則追北，按兵而趨之。\n\n踵軍遇有還者，誅之。所謂諸將之兵在四奇之內者勝也。\n\n兵有什伍，有分有合，豫為之職，守要塞關樑而分居之。戰，合表起，即皆會也。大軍為計日之食，起，戰具無不及也。令行而起，不如令者有誅。\n\n凡稱分塞者，四境之內，當興軍踵軍既行，則四境之民無得行者。奉王之軍命，授持符節，名為順職之吏。非順職之吏而行者，誅之。戰，合表起，順職之吏乃行，用以相參 。故欲戰，先安內也。"
		},
		{
			"章節": "兵教上",
			"章節名稱": "兵教上",
			"章節內容": "兵之教令，分營居陳，有非令而進退者，加犯教之罪。前行者，前行教之；後行者，後行教之；左行者，左行教之；右行者，右行教之。教舉五人，其甲首有賞。弗教，如犯教之罪。羅地者，自揭其伍。伍內互揭之，免其罪。\n\n凡伍臨陳，若一人有不進死於敵，則教者如犯法者之罪。凡什保什，若亡一人，而九人不盡死於敵，則教者如犯法者之罪。自什己上至於裨將，有不若法者，則教者如犯法者之罪。凡明刑罰，正勸賞，必在乎兵教之法。\n\n將異其旗，卒異其章。左軍章左肩，右軍章右肩，中軍章胸前，書其章曰：“某甲某士”。前後章各五行，尊章置首上，其次差降之。\n\n伍長教其四人，以板為鼓，以瓦為金，以竿為旗。擊鼓而進，低旗則趨，擊金而退。麾而左之，麾而右之，金鼓俱擊而坐。伍長教成，合之什長。什長教成，合之卒長。卒長教成，合之伯長。伯長教成，合之兵尉。兵尉教成，合之裨將。裨將教成，合之大將。大將教之，陳於中野，置大表三，百步而一。既陳，去表百步而決，百步而趨，百步而鶩。習戰以成其節，乃為之賞法。\n\n自尉吏而下，盡有旗。戰勝得旗者，各視其所得之爵，以明賞勸之心。戰勝在乎立威，立威在乎戮力，戮力在乎正罰。正罰者，所以明賞也。\n\n令民背國門之限，決生死之分，教之死而不疑者，有以也。令守者必固，戰者必鬥；奸謀不作，奸民不語；令行無變，兵行無猜；輕者若霆，奮敵若驚。舉功別德，明如白黑，令民從上令，如四肢應心也。\n\n前軍絕行亂陳，破堅如潰者，有以也。此之謂兵教，所以開封疆，守社稷，除患害，成武德也。"
		},
		{
			"章節": "兵教下",
			"章節名稱": "兵教下",
			"章節內容": "臣聞人君有必勝之道，故能併兼廣大，以一其制度，則威加天下。有十二焉：一曰連刑，謂同罪保伍也；二曰地禁，謂禁止行道，以網外奸也；三曰全軍，謂甲首相附，三五相同，以結其聯也；四曰開塞，謂分地以限，各死其職而堅守也；五曰分限，謂左右相禁，前後相待，垣車為固，以逆以止也；六曰號別，謂前列務進，以別其後者，不得爭先登不次也；七曰五章，謂彰明行列，始卒不亂也；八曰全曲，謂曲折相從，皆有分部也；九曰金鼓，謂興有功，致有德也；十曰陳車，謂接連前矛，馬冒其目也；十一曰死士，謂眾軍之中有材力者，乘於戰車，前後縱橫，出奇制敵也；十二曰力卒，謂經旗全曲，不麾不動也。此十二者教成，犯令不捨。兵弱能強之，主卑能尊之，令弊能起之，民流能親之，人眾能治之，地大能守之。國車不出於閫，組甲不出於橐，而威服天下矣。\n\n兵有五致：為將忘家，逾垠忘親，指敵忘身，必死則生，急勝為下。百人被刃，陷行亂陳；千人被刃，擒敵殺將；萬人被刃，橫行天下。\n\n武王問太公望曰：“吾欲少間而極用人之要。”望對曰：“賞如山，罰如溪。太上無過，其次補過。使人無得私語，諸罰而請不罰者死，諸賞而請不賞者死。”\n\n伐國必因其變。示之財以觀其窮，示之弊以觀其病，上乖者下離，若此之類，是伐之因也。\n\n凡興師，必審內外之權，以計其去。兵有備闕，糧食有餘不足，校所出入之路，然後興師伐亂，必能入之。\n\n地大而城小者，必先收其地；城大而地窄者，必先攻其城；地廣而人寡者，則絕其阨；地狹而人眾者，則築大堙以臨之。無喪其利，無奪其時，寬其政，夷其業，救其弊，則足施天下。\n\n今戰國相攻，大伐有德。自伍而兩，自兩而師，不一其令。率俾民心不定，徒尚驕侈，謀患辨訟，吏究其事，累且敗也。日暮路遠，還有挫氣；師老將貪，爭掠易敗。\n\n凡將輕、壘卑、眾動，可攻也。將重、壘高、眾懼，可圍也。凡圍，必開其小利，使漸夷弱，則節吝有不食者矣。眾夜擊者，驚也；眾避事者，離也；待人之救，期戰而蹙，皆心失而傷氣也。傷氣敗軍，曲謀敗國。"
		},
		{
			"章節": "兵令上",
			"章節名稱": "兵令上",
			"章節內容": "兵者，凶器也；爭者，逆德也。事必有本，故王者伐暴亂，本仁義焉。戰國則以立威抗敵相圖，而不能廢兵也。\n\n兵者，以武為植，以文為種。武為表，文為裡。能審此二者，知勝敗矣。文所以視利害、辨安危；武所以犯強敵、力攻守也。\n\n專一則勝，離散則敗。陳以密則固，鋒以疏則達。卒畏將甚於敵者勝，卒畏敵甚於將者敗。所以知勝敗者，稱將於敵也。敵與將，猶權衡焉。\n\n安靜則治，暴疾則亂。出卒陳兵有常令，行伍疏數有常法，先後之次有適宜。常令者，非追北襲邑攸用也。前後不次，則失也。亂先後，斬之。\n\n常陳皆向敵，有內向，有外向，有立陳，有坐陳。夫內向，所以顧中也；外向，所以備外也。立陳，所以行也；坐陳，所以止也。立坐之陳，相參進止，將在其中。坐之兵劍斧，立之兵戟弩，將亦居中。\n\n善禦敵者，正兵先合，而後扼之，此必勝之術也。\n\n陳之斧鉞，飾之旗章，有功必賞，犯令必死。存亡死生，在桴之端。雖天下有善兵者，莫能御此矣。\n\n矢射未交，長刃未接，前噪者謂之虛，後噪者謂之實，不噪者謂之祕。虛、實、［祕］者，兵之體也。"
		},
		{
			"章節": "兵令下",
			"章節名稱": "兵令下",
			"章節內容": "諸去大軍為前御之備者，邊縣列候，相去三、五里。 聞大軍為前御之備，戰則皆禁行，所以安內也。\n\n內卒出戍，令將吏授旗鼓戈甲。發日，後將吏及出縣封界者，以坐後戍法。兵戍邊一歲，遂亡不候代者，法比亡軍。父母妻子知之，與同罪；弗知，赦之。卒後將吏而至大將所一日，父母妻子 盡同罪。卒逃歸至家一日，父母妻子弗捕執及不言，亦同罪。\n\n諸戰而亡其將吏者，及將吏棄卒獨北者，盡斬之。前吏棄其卒而北，後吏能斬之而奪其卒者，賞。軍無功者，戍三歲。\n\n三軍大戰，若大將死，而從吏五百人以上不能死敵者斬，大將左右近卒在陳中者皆斬，餘士卒有軍功者奪一級 ，無軍功者戍三歲。戰亡伍人，及伍人戰死不得其屍，同伍盡奪其功，得其屍，罪皆赦。\n\n軍之利害，在國之名實。今名在官，而實在家，官不得其實，家不得其名。聚卒為軍，有空名而無 實，外不足以禦敵，內不足以守國，此軍之所以不給，將之所以奪威也。\n\n臣以謂卒逃歸者，同舍伍人及吏罰入糧為饒，名為軍實，是有一軍之名，而有二實之出。國內空虛，自竭民歲，曷以免奔北之禍乎？今以法止逃歸、禁亡軍，是兵之一勝也。什伍相聯，及戰鬥 ，則卒吏相救，是兵之二勝也。將能立威，卒能節制，號令明信，攻守皆得，是兵之三勝也。\n\n臣聞古之善用兵者，能殺士卒之半，其次殺其十三，其下殺其十一。能殺其半者，威加海內；殺其十三者，力加諸侯；殺其十一者，令行士卒。故曰：百萬之眾不用命，不如萬人之鬥也 ；萬人之鬥［不用命］，不如百人之奮也。賞如日月，信如四時，令如斧鉞，（制）［利］如干將，士卒不用命者，未之有也。"
		}
	]
}